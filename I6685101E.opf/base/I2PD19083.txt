༄༅། །རྫོགས་པ་ཆེན་པོ་སྙིང་ཐིག་ཡ་བཞི་ལས་བླ་མ་ཡང་ཏིག་
ཡིད་བཞིན་ནོར་བུའི་ཆོས་སྐོར་
བཞུགས་སོ། །
ལྟ་འཆར་དཔེ་ཚོགས།
༧ཀུན་མཁྱེན་ཀློང་ཆེན་རབ་འབྱམས་ཀྱིས་མཛད།
གླེགས་བམ་གཉིས་པ།

དཀར་ཆག
༈ བླ་མ་ཡང་ཏིག་ཡིད་བཞིན་ནོར་བུའི་དབང་བསྐུར་གྱི་
ཟིན་ཐོ་སྐལ་བཟང་དགའ་བའི་མགུལ་རྒྱན།་༡
༈ ཁ་བྱང་ཉི་མའི་སྙིང་པོ།་༢༧
༈ ལོ་རྒྱུས་རིན་པོ་ཆེའི་ཕྲེང་བ།་༣༠
༈ བླ་མ་ཡང་ཏིག་གི་བརྒྱུད་པའི་ཕྱག་འཚལ་བྱིན་རླབས་སྤྲིན་ཚོགས།་༤༡
༈ བླ་མ་ཡང་ཏིག་གི་གསོལ་འདེབས་བདུད་རྩིའི་སྤྲིན་ཚོགས།་༤༧
༈ མཎྜལ་འབུལ་བའི་ཆོ་ག་ཚོགས་གཉིས་སྤྲིན་ཚོགས།་༦༡
༈ སྐུ་གསུང་ཐུགས་ཀྱི་མཎྜལ།་༦༤
༈ སྤྲོས་བཅས་ཀྱི་དབང་ཆོག་ཚངས་པའི་དྲྭ་བ།་༦༧
༈ དཀྱིལ་འཁོར་སྤྲོས་བཅས་མིང་གི་རིམ་པ།་༧༦
༈ སྤྲོས་མེད་ཀྱི་དབང་ཆོག་རིན་པོ་ཆེའི་དྲ་བ།་༧༧
༈ གནད་ཡིག་བུམ་པའི་བརྡ་དོན།་༨༩
༈ བྱིན་རླབས་སྤྲིན་ཕུང་ཡེ་ཤེས་འབེབས་པ།་༩༡
༈ ཤིན་ཏུ་སྤྲོས་མེད་ཀྱི་དབང་ཆོག་པདྨའི་དྲ་བ།་༩༢

༈ གླིང་བཞི་རྒྱན་གྱུར་གྱི་མཎྜལ།་༩༩
༈ རབ་ཏུ་སྤྲོས་མེད་ཀྱི་དབང་ཆོག་འོད་ཀྱི་དྲ་བ།་༡༠༢
༈ ལྔ་ཚན་ལྔའི་མཎྜལ་འབུལ་བའི་ཆོ་ག་ཡིད་བཞིན་དྲ་བ།་༡༠༩
༈ དམ་ཚིག་གི་རིམ་པ་རྣམ་གྲོལ་རྒྱ་མཚོ།་༡༠༩
༈ ཚོགས་མཆོད་ཀྱི་རིམ་པ་ཡིད་བཞིན་རྒྱ་མཚོ།་༡༡༤
༈ བླ་མའི་རིམ་པ་དངོས་གྲུབ་རྒྱ་མཚོ།་༡༢༡
༈ སྔོན་འགྲོ་སེམས་སྦྱོང་བདུན་གྱི་དོན་ཁྲིད།་༡༢༥
༈ དངོས་གཞི་འོད་གསལ་སྙིང་པོའི་དོན་ཁྲིད།་༡༢༩
༈ ཁྲེགས་ཆོད་ཡེ་བབས་སོར་བཞག་གི་དོན་ཁྲིད།་༡༤༨
༈ ཁྲེགས་ཆོད་ཀྱི་རྒྱབ་ཡིག་ནམ་མཁའ་དྲི་མེད།།་༢༥༠
་༈ ཐོད་རྒལ་གྱི་རྒྱབ་ཡིག་ཉི་ཟླ་གཟའ་སྐར།་༡༦༣
༈ བཏགས་གྲོལ་གྱི་རྒྱབ་ཡིག་ཡིད་བཞིན་ལྷུན་གྲུབ།་༡༨༧
༈ ཁྲེགས་ཆོད་ཀྱི་ཡང་ཡིག་ནམ་མཁའ་ཀློང་ཡངས།་༢༠༠
༈ ཐོད་རྒོད་ཀྱི་ཡང་ཡིག་ནམ་མཁའ་ཀློང་གསལ།་༢༠༦
༈ གཉིས་ཀའི་ཡང་ཡིག་ནམ་མཁའ་ཀློང་ཆེན།་༢༡༢
༈ ནམ་མཁའ་ཀློང་ཆེན་གྱི་བསྡུས་དོན་འོད་ཀྱི་ཕྲེང་བ།་༢༢༡

༈ ཡི་དམ་ཡིད་བཞིན་ནོར་བུ།་༢༩༧
༈ མཁའ་འགྲོ་ཡིད་བཞིན་ནོར་བུ།་༢༩༩
༈ ངེས་དོན་བྱང་ཆུབ་སྙིང་པོ།་༣༠༠
༈ མཐར་ཐུག་ཡིད་བཞིན་སྙིང་པོ།་༣༠༢
༈ འཕོ་བ་འོད་གསལ་སྙིང་པོ།་༣༠༤
༈ ངོ་སྤྲོད་དྲན་པའི་མེ་ལོང་།་༣༠༥
༈ འཆི་ལྟས་དྲན་པའི་མེ་ལོང་།།་༣༡༡
༈ འཆི་བསླུ་དྲན་པའི་མེ་ལོང་།་༣༡༤
༈སྙན་བརྒྱུད་ཆུང་ངུ་ཡེ་ཤེས་རང་སྣང་།་༣༡༧
༈ སྙན་བརྒྱུད་འབྲིང་པོ་བར་དོ་འོད་གསལ།་༣༢༣
༈ སྙན་བརྒྱུད་ཆེན་མོ་ངེས་དོན་མངོན་སུམ་རང་སྣང་།་༣༣༠
༈ དཔལ་སྔགས་ཀྱི་བདག་མོའི་སྒྲུབ་ཐབས།་༣༤༦
༈ རཱ་ཧུ་ལའི་གསང་སྒྲུབ་སྙིང་གི་དུམ་བུ།་༣༥༩
༈ གཟའ་བདུད་ཀྱི་གསང་སྒྲུབ་མེ་རླུང་འཁྱིལ་པ།་༣༥༢
༈ དམ་ཅན་གྱི་གསང་སྒྲུབ་སྙིང་གི་དུམ་བུ།་༣༥༥
༈ ཁ་བྱང་འོད་གསལ་སྙིང་པོ།་༣༥༩

༄༅། །རྫོགས་པ་ཆེན་པོ་གསང་བ་སྙིང་ཐིག་མན་ངག་ཟབ་པ་
པོ་ཏི་བཞིའི་ཁ་བྱང་ཉི་མས་བརྒྱན་པ།་༣༦༥
༈ ཤོག་ཚད་ངེས་པའི་ཁ་བྱང་སྒྲོན་མ་རང་གསལ།་༣༧༤
༈ གསེར་ཡིག་ཅན། བསྟན་པ་བུ་གཅིག་གི་རྒྱུད།།་༣༧༨
༈ བཏགས་པས་གྲོལ་བར་བསྟན་པ་བུ་གཅིག་གི་གསང་འགྲེལ།་༣༩༡
༈ རྡོ་རྗེ་འཆང་གིས་གསུངས་པ་མཆོད་འོས་རང་བཞིན་གྱི་ཚིག་དུས་གནད་ངེས་༤༦༣
༈ སངས་རྒྱས་ཀྱི་འདས་རྗེས་གསུམ།་༦༧༠
༈ གསེར་ཡིག་ཅན།་༦༧༠
༈ རིག་འཛིན་གྱི་འདས་རྗེས་བཞི་ཞར་འབྱུང་དང་བཅས་པ།་༦༧༣
༈ འཇམ་དཔལ་བཤེས་གཉེན་གྱི་སྒོམ་ཉམས་དྲུག་པ།་༦༧༤
༈ ཤྲཱི་སིང་ཧའི་གཟེར་བུ་བདུན་པ།་༤༧༩
༈ ཡེ་ཤེས་མདོའི་བཞག་ཐབས།་༤༨༡
༈ མཁས་པ་བྱེ་མ་ལའི་ཞལ་ཆེམས།་༤༨༣
༈ རྫོགས་པ་ཆེན་པོ་གསང་བ་སྙིང་ཐིག་གི་མན་ངག་རིན་པོ་ཆེ་ཟངས་ཡིག་ཅན།་༤༨༩
༈ ཕྲ་ཡིག རིན་པོ་ཆེ་རླུང་གི་པྲ་ཁྲིད།་༥༢༥

༈ གསང་བ་ཡི་གེ་མ་རུའི་ཡང་ཏིག་༥༣༡
༈ མན་ངག་མདོ་བྱང་བསྡུས་པའི་སྒྲོན་མ།་༥༣༩
༈ དམིགས་གཏད་གསལ་བའི་སྒྲོན་མེ།།་༥༤༡
༈ གསང་བ་ཆེན་པོའི་རྟགས་ཀྱི་ཡི་གེ་༥༤༣
༈ གསང་བ་ཆེན་པོའི་ཚད་ཀྱི་ཡི་གེ་༥༥༡
༈ མངོན་སུམ་སྙིང་ཐིག་གསང་བའི་ཡི་གེ་དམར་རུའི་རྒྱབ་ཡིག་༥༥༨
༈ གསང་བ་བླ་མེད་སྒྲོན་མ་དགུ་སྐོར་གྱི་གདམས་པ།་༥༧༩
༈ ཡང་སྙིང་བཅུད་ཀྱི་དུམ་བུ།་༦༡༠
༈ ཡང་སྙིང་འཕྲུལ་གྱི་དུམ་བུ།་༦༡༥

༄༅། །བླ་མ་ཡང་ཏིག་ཡིད་བཞིན་ནོར་བུའི་དབང་བསྐུར་གྱི་ཟིན་ཐོ་
སྐལ་བཟང་དགའ་བའི་མགུལ་རྒྱན་དོན་ལ་རྟོན་པའི་
ཡི་གེ་བཞུགས་སོ། ། ། །
༄༅༅། །ཤེས་བྱ་ཐམས་ཅད་མཁྱེན་གཟིགས་དགོངས་ཀློང་ཆུབ། །འོད་གསལ་རྫོགས་ཆེན་ཤིང་རྟ་འཁོར་ལོའི་སྒྱུར། །དྲི་མེད་
འོད་ཟེར་གངས་ཅན་བསྟན་པའི་མགོན། །དབྱེར་མེད་རྡོ་རྗེ་བླ་མ་སྙིང་དབུས་རོལ། །མན་ངག་སྙིང་ཐིག་བཀའ་གཏེར་གནད་དྲིལ་
བ། །བླ་མ་ཡང་ཏིག་ཡིད་བཞིན་ནོར་བུ་ཡི། །དབང་གི་ལག་ལེན་ཟིན་ཐོ་སྤེལ་བ་ལ། །གནང་བའི་སྐབས་དབྱེ་བྱིན་གྱིས་བརླབ་ཏུ་
གསོལ། །དེ་ལ་སྦྱོར་དངོས་རྗེས་གསུམ་ལས། དང་པོ་ལ་གཉིས། བླ་སློབ་ཀྱི་རྟེན་འབྲེལ་བརྟག་པ་དང་། དཀྱིལ་འཁོར་བཤམ་
བཀོད་སོགས་ཀྱི་རིམ་པ་གཞུང་ནས་ཇི་སྐད་བཤད་པ་ལྟར་ལས། དེ་ལའང་སྤྲོས་པ་རྒྱས་བསྡུས་ཡུལ་དང་དུས་ཀྱི་ཁྱད་པར་ཏེ། སློབ་
དཔོན་ལྟ་དགོངས་གདིང་དུ་གྱུར་ཅིང་སྤྲོས་པ་ལ་མི་དགའ་བ་དག་གིས་ཚོམ་བུའི་དཀྱིལ་འཁོར་དང་། འབྲིང་གིས་ཆུ་ཚོན། ཐ་མས་
རྡུལ་ཚོན་གྱི་དཀྱིལ་འཁོར་གསུངས་མོད་ཀྱང༌། བསྐུར་ཡུལ་སློབ་མའི་རྟོག་པ་བསལ་བྱེད་ཀྱི་ལོང་སྐབས་དང་འབྱོར་པ་ཡོད་ན་
དཀྱིལ་འཁོར་མཆོད་པ་སོགས་གསང་སྔགས་ཀྱི་ཆེ་བ་ཡིན་པས་སྤྲོས་རྒྱས་བྱས་ན་ལེགས་སོ། །གང་ལྟར་ཡང་ཕྱི་ནང་གི་མཆོད་པ།
རྩ་གསུམ་སྤྱིའི་གཏོར་མ། བཀའ་སྲུང་གི་མཆོད་གཏོར། ཚོགས་ཀྱི་ཡོ་བྱད་སྔོན་གཏོར་གཉིས་སོགས་ལྷའི་ཉེར་སྤྱོད། ཌཱ་དྲིལ་སོགས་
བདག་གི་ཉེར་སྤྱོད་རྣམས་འདུ་བྱ། གཉིས་པ་ཆོ་ག་གོང་མཚུངས་ལྟར་ལས་འདིར་དབང་པོ་དང་སྤྲོས་པ་འབྲིང་གི་དབང་དུ་བྱས་ན།
མཆོད་པ་བྱིན་རླབས་དང་བརྒྱུད་འདེབས་རྒྱས་བསྡུས་སྐབས་བསྟུན་སྔོན་དུ་འགྲོ་བས། དངོས་གཞི་ལ་བདག་བུམ་གཉིས་ལས།
དང་པོ་ལའང་སྐྱབས་སུ་འགྲོ་བ་ནི། རླུང་ལྔ་རྣམ་དག་དྭངས་མའི་སྐུ། །ཉོན་མོངས་རྣམ་དག་ཡེ་ཤེས་ལྔ། །སྐུ་གསུམ་
མཛད་པ་མཐར་ཕྱིན་པའི། །དཀོན་མཆོག་གསུམ་ལ་རྟོགས་པས་འདུད། །ཅེས་ལན་གསུམ། སེམས་བསྐྱེད་ཐུན་
མོང་བ་ནི། བདག་དང་མཐའ་ཡས་སེམས་ཅན་རྣམས། །ཡེ་ནས་སངས་རྒྱས་ཡིན་པ་ལ། །རྟོག་པའི་དབང་
གིས་འཁོར་བ་ལས། །བྱང་ཆུབ་མཆོག་ཏུ་སེམས་བསྐྱེད་དོ། །ལན་གསུམ། ཁྱད་པར་ཀྱི་སེམས་བསྐྱེད་ནི། བསམ་
དུ་མེད་དེ་སེམས་ཉིད་ནམ་མཁའ་ཆེ། །སེམས་ཉིད་ནམ་མཁའ་བསམ་པ་ཀུན་དང་བྲལ། །བསམ་དུ་མེད་
པའི་སེམས་ཉིད་ནམ་མཁའ་ནི། །ནམ་མཁའ་མི་དམིགས་པ་ཡང་དམིགས་སུ་མེད། །ཨོཾ་དྷརྨཱ་དྷ་ཏུ་ཛཱ་ན་བཛྲ་
སྭ་བྷ་ཝ་ཨཏྨ་རྡོར་དྲིལ་བཅས་སྙིང་ཁར་དམ་རྒྱ་བཅའ། མཆན། ཀོ྅ཧཾ། ཞེས་མི་དམིགས་པའི་ངང་དུ་དལ་གཅིག་བཞག་ལ།
སླར་རིག་གདངས་ཆུ་ལས་ཉ་འཕར་བ་བཞིན་དུ། སྟོང་པའི་ངང་ལས་ཧཱུཾ་ཧཱུཾ་ཧཱུཾ། ཧཱུཾ་ཧཱུཾ་ཧཱུཾ། ཧཱུཾ་ཧཱུཾ་ཧཱུཾ། ཧཱུཾ་ཞེས་བརྗོད་
པའི་རྐྱེན་གྱིས་སྟེང་འོག་ཕྱོགས་མཚམས་ཐམས་ཅད་ཡེ་ཤེས་ཀྱི་མེ་རི་མེ་དཔུང་འབར་བའི་ཀློང་ནས། རྡོ་རྗེའི་

ར་བ་དྲྭ་བ་གུར་བླ་རེ་མཚོན་ཆའི་འཁོར་ལོ་དང་བཅས་པའི་དབུས་སུ། རང་ཉིད་སྐད་ཅིག་གིས་དཔལ་ཆེ་
མཆོག་ཧེ་རུ་ཀ་སྐུ་མདོག་མཐིང་ནག་ཞལ་གཅིག་ཕྱག་གཉིས་རྡོ་རྗེ་དང་དུང་ཁྲག་འཛིན་པ། དཔལ་གྱི་ཆས་
དང་ལྡན་པ་ཡབ་ཡུམ་གྱི་སྐུར་གྱུར་པར་བསམས་ལ། དཀར་གཏོར་ལ་དམིགས་ཏེ། རཾ་ཡཾ་ཁཾ་གིས་བསངས།
ཨོཾ་ཨཱཿཧཱུྃ་ལན་གསུམ་གྱིས་སྦྱངས་སྤེལ་བསྒྱུར་ལ། བྷཾ་ལས་རིན་པོ་ཆེའི་སྣོད་དུ་གཏོར་མ་བདུད་རྩིའི་རྒྱ་མཚོ་ཆེན་
པོར་གྱུར། ཨོྃ་བྷུ་མི་པ་ཏི་ས་པཱ་རི་ཝཱ་ར་བཛྲ་ས་མ་ཡ་ཛཿ བྷ་མི་པ་ཏི་ས་པཱ་རི་ཝཱ་ར་ན་མཿ་སརྦ་ཏ་ཐཱ་ག་ཏེ་བྷྱོཿ་
བི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུཏྐ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱ། ཞེས་ནམ་མཁའ་མཛོད་ཀྱི་སྔགས་རྒྱས་ལན་གསུམ་
སྦེལ། ཨ་ཀཱ་རོ་མུ་ཁཾ་སརྦ་དྷརྨ་ཎཱཾ་ཨཱདྱ་ནུཏྤནྣ་ཏྭཏྟ་ཨོཾ་ཨཱཿཨྰཿཧཱུྃ་ཕཊ་སྭཱ་ཧཱ། ལན་གསུམ་གྱིས་བསྔོས་ལ། གང་ཞིག་འདིར་
གནས་ལྷ་དང་ཀླུ། །གནོད་སྦྱིན་སྲིན་པོའམ་གཞན་དག་ལ། །སྔགས་སྤྱོད་དོན་དུ་ས་ཕྱོགས་འདི། །བདག་ཞུ་
ཁྱོད་ཀྱིས་གནང་བར་མཛོད། །ཅེས་དང་། མཆོད་སྦྱིན་གཏོར་མ་འདི་བཞེས་ལ། །རྣལ་འབྱོར་བདག་ཅག་འཁོར་
བཅས་ཀྱི། །ནད་མེད་ཚེ་དང་དབང་ཕྱུག་དང་། །དཔལ་དང་གྲགས་དང་སྐལ་བ་བཟང་། །ལོངས་སྤྱོད་རྒྱ་ཆེན་
ཀུན་ཐོབ་ཅིང༌། །ཞི་དང་རྒྱས་ལ་སོགས་པ་ཡི། །ལས་ཀྱི་དངོས་གྲུབ་བདག་ལ་སྩོལ། །དམ་ཚིག་ཅན་གྱིས་
བདག་ལ་སྲུངས། །དངོས་གྲུབ་ཀུན་གྱི་སྟོང་གྲོགས་མཛོད། །དུས་མིན་འཆི་དང་ནད་རྣམས་དང༌། །གདོན་
དང་བགེགས་རྣམས་མེད་པར་མཛོད། །རྨི་ལམ་ངན་དང་མཚན་མ་ངན། །བྱ་བྱེད་ངན་པ་མེད་པར་མཛོད། །
འཇིག་རྟེན་བདེ་ཞིང་ལོ་ལེགས་དང༌། །འབྲུ་རྣམས་འཕེལ་ཞིང་ཕྱུགས་འཕེལ་བ། །དགེ་ལེགས་ཐམས་ཅད་
འབྱུང་བའི་གནས། །ཡིད་ལ་འདོད་པ་ཀུན་འགྲུབ་མཛོད། །ཅེས་གཏོར་མ་མཆོད། བགེགས་གཏོར་ལ། རཾ་ཡཾ་ཁཾ་
གིས་བསངས། ཨོཾ་ཨཱཿཧཱུྃ་ཧོཿས་ཕྱག་རྒྱ་དང་བཅས་ལན་གསུམ་གྱིས་བརླབ། ཨོཾ་སརྦ་བྷཾ་ཏ་ཨ་ཀརྵ་ཡ་ཛཿས་བཀུག ན་མཿ
སརྦ་ཏ་ཐཱ་ག་ཏ་བྷྱོཿ་བི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུངྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀ་ཧྞ་དཾ་བ་ལྱ་དེ་སྭཱ་ཧཱ། སོགས་
ནམ་མཁའ་མཛོད་ཀྱི་སྔགས་རྒྱས་སྤེལ། སརྦ་བཱུ་ཏ་བཱ་ལིཾ་ཏ་ཁ་ཁ་ཁཱ་ཧིས་བསྔོས་ལ། དེ་ནས་བགེགས་ལ་བཀའ་བསྒོ་བ་ནི།
ཨེ་མ་ང་ནི་རང་བྱུང་བ། །ཁྲོ་རྒྱལ་དཔལ་ཆེན་ཉིད་ཀྱི་སྐུ། །དངོས་གྲུབ་བར་ཆད་བྱེད་པའི་བགེགས། །འདི་
རུ་མ་འདུག་གཞན་དུ་སོང༌། །ཅི་སྟེ་འགྲོ་བར་མི་བྱེད་ན། །མགོ་བོ་ཚལ་པ་བརྒྱར་འགས་ཤིང༌། །ལུས་ནི་དུམ་
བུ་སྟོང་དུ་གཏུབས། །ཨོཾ་རུ་ལུ་རུ་ལུ་ཧཱུཾ་བྷོ་ཧཱུཾ། ཞེས་དང་སུམྦྷ་ནི་སོགས་ཀྱིས་བསྒྲད་ལ་གཏོར་མ་ཕྱི་རོལ་དུ་དོར་སྟེ་ཕྱིའི་
བགེགས་བསལ། ནང་གི་བགེགས་དབྱིངས་སུ་བསལ་བ་ནི། རྣམ་པར་རྟོག་པ་བགེགས་ཡིན་ཏེ། །བགེགས་ནི་རང་
གི་སེམས་ལས་བྱུང༌། །ཡེ་ནས་སེམས་ཉིད་དག་ཅེ་ན། །བགེགས་ཞེས་བྱ་བ་གཞན་ན་མེད། །བཛྲ་ཨཱཏྨ་
ཀོ྅ཧཾ། མཚན་བཅས་ཀྱི་སྲུང་བ་ནི། ཧཱུཾ། སྟེང་འོག་ཕྱོགས་མཚམས་ཡེ་ཤེས་མེ་དཔུང་འབར། །རྡོ་རྗེའི་ར་བ་དྲྭ་

བ་གུར་དང་ནི། །བླ་བྲེ་མཚོན་ཆའི་འཁོར་ལོས་ནམ་མཁའ་ཁྱབ། །ཁྲོ་བོ་ཁྲོ་མོ་དཔལ་ཆེན་རྔམས་པའི་ཚོགས།།
སྤྲིན་ཕུང་འཁྲིགས་ཤིང་ཧཱུཾ་སྒྲ་དི་རི་རི། །ཧཱུཾ་ཧཱུཾ་ཧཱུཾ། མཚན་མེད་ཀྱི་སྲུང་བ་ནི། ཨ༔ མིང་དང་མཚན་མར་མ་གྲུབ་
པའི། །མི་གནས་མི་འབྲལ་འདུས་མ་བྱས། །ཆོས་ཀྱི་དབྱིངས་ཀྱིས་བསྲུངས་པས་ན། །སངས་རྒྱས་ཀྱིས་ཀྱང་
མི་གཟིགས་སོ། །ཛྙཱ་ན་བཛྲ་རཀྵ་ཨ་ཧཾ། རྡོ་རྗེ་རྩེ་གཅིག་པའི་ཕྱག་རྒྱ་སྙིང་ཁར་སྦྱར། མཆན། ཞེས་པས་དབྱིངས་སུ་ལ་
བཟླའོ། །ཞེས་མཚམས་བཅད་དོ། །དེ་ནས་བདག་བསྐྱེད་དངོས་ནི། སྟོང་པའི་ངང་ལས་པདྨ་དང་ཉི་ཟླའི་དབུས་སུ་རང་
ཉིད་སྐད་ཅིག་གིས་གཞིའི་ཀུན་ཏུ་བཟང་པོ་ནམ་མཁའ་དྭངས་པའི་མདོག་ལྟར་ཞལ་གཅིག་ཕྱག་གཉིས་མཉམ་
བཞག་གིས་ཡུམ་ཀུན་ཏུ་བཟང་མོ་དཀར་མོ་དང་འཁྲིལ་ཞིང་མཉམ་པར་སྦྱོར་བ། ཞབས་རྡོ་རྗེ་དང་པདྨའི་
སྐྱིལ་ཀྲུང་གིས་བཞུགས་པའི་སྐུ་ལས་འོད་ཟེར་ཁ་དོག་སྣ་ཚོགས་འཕྲོ་བ་སྣང་ལ་རང་བཞིན་མེད་པ་ཝལ་གྱིས་
གསལ་ལ། ཨ་བརྒྱ་རྩ་བརྒྱད་སོགས་བརྗོད། གཉིས་པ་མདུན་བསྐྱེད་བུམ་པ་བསྒྲུབ་པ་ལ། བུམ་པ་ལྔ་ཡོད་ན་དབུས་དང་
ཕྱོགས་བཞིར་རིགས་ལྔ་སོ་སོར་བསྐྱེད། གཅིག་གིས་འཐུས་རྒྱུ་བྱས་ཚེ་རིགས་ལྔ་ཀ་ཆབས་ཅིག་ཏུ་དམིགས། གང་ལྟར་ཡང༌།
མདུན་གྱི་བུམ་པ་མི་དམིགས་པའི་ངང་ལས། ཕྱི་རིན་པོ་ཆེའི་བུམ་པ་ནང་གཞལ་ཡས་ཁང་བདུད་རྩིའི་ཆུས་སུམ་གཉིས་གང་བའི་
དབུས་དང་ཕྱོགས་བཞིར་སེངྒེ། གླང་ཆེན། རྟ་མཆོག རྨ་བྱ། ཤང་ཤང་གིས་བཏེགས་པའི་ཁྲིའི་སྟེང་དུ་པདྨ་དང་ཉི་ཟླའི་གདན་ལ།
དབུས་སུ་རྣམ་པར་སྣང་མཛད་མཐིང་ཀ ཤར་དུ་རྡོ་རྗེ་སེམས་དཔའ་དཀར་པོ། ལྷོར་རིན་ཆེན་འབྱུང་ལྡན་སེར་པོ། ནུབ་ཏུ་སྣང་བ་
མཐའ་ཡས་དམར་པོ། བྱང་དུ་དོན་ཡོད་གྲུབ་པ་ལྗང་གུ་རྣམས་རང་རང་གི་ཡུམ་དང་བཅས་རིགས་ཀྱི་ཕྱག་མཚན་འཛིན་ཞིང་ལོངས་
སྤྱོད་རྫོགས་པའི་ཆས་ཅན་རང་འོད་འཕྲོ་བའི་ཀློང་དུ་བཞུགས་པའི་གནས་གསུམ་དང་། རང་གི་སྐུ་ལས་འོད་ཟེར་དཔག་ཏུ་མེད་པ་
འཕྲོས་པས་ནམ་མཁའི་དབྱིངས་ཐམས་ཅད་ཁྱབ་པའི་ཀློང་ན་བླ་མ་ཡི་དམ་དཀྱིལ་འཁོར་གྱི་ལྷ་ཚོགས་ཡེ་ཤེས་པ་བསམ་གྱིས་མི་
ཁྱབ་པ་སྤྱན་དྲངས་པར་དམིགས་ལ། རོལ་མོ་དང་བཅས་པས། ཧཱུཾ། གདོད་ནས་སྙིང་པོ་བྱང་ཆུབ་དང༌། །མི་དམིགས་
ཐུགས་ཀྱི་དཀྱིལ་འཁོར་ལས། །དཀྱིལ་འཁོར་ཐམས་ཅད་སྤྱན་དྲང་ངོ༌། །བདག་དང་དབྱེར་མེད་བརྟན་པར་
བཞུགས། །རང་རྒྱ་བཅས་མཆན། ཛཿཧཱུྃ་བྃ་ཧོཿ བཛྲ་ས་མ་ཡ་སྟཱཾ། ཞེས་བརྗོད་པ་ཙམ་གྱིས་ཡེ་ཤེས་པའི་ལྷ་ཚོགས་བདག་
མདུན་རྣམས་དང་དབྱེར་མེད་དུ་གྱུར་བར་བསམས་ལ། ཨོཾ་ཨཱཿཧཱུྃ་སྭཱ་ཧཱ། ཞེས་ཇི་ལྟར་རིགས་པར་བཟླའོ། །གཉིས་པ་མཆོད་པ་
འབུལ་བ་ལ་སྤྲོ་ན་ནམ་མཁའ་མཛོད་ཀྱི་སྔགས་རྒྱ་དང༌། མཆོད་པའི་སྤྲིན་གཟུངས་བཅས་བརྗོད། རང་གཞུང་ཚོགས་མཆོད་ལྟར།
ༀ། རིན་ཆེན་མེ་ཏོག་སོགས་ནས། བསྟོད་པ། ཚོགས་མཆོད་ཀྱི་དྲང་བའི་བར་དཀྱུས་ལྟར་བྱ། རྣམ་བུམ་གྱི་ལྷ་ཚོགས་བདེ་
སྟོང་གི་ངོ་བོར་ཞུ་ནས་ཡེ་ཤེས་ཀྱི་བདུད་རྩིར་གྱུར་པར་དམིགས། ལས་བུམ་སྒྲུབ་པ་ནི། ལས་བུམ་གྱི་ནང་དུ་བདུད་རྩི་འཁྱིལ་པ་
ལྗང་ནག་ཕྱག་གཡས་རྡོ་རྗེ་རྒྱ་གྲམ་ཕྱར་ཞིང་གཡོན་སྡིགས་མཛུབ་མཛད་པའི་ཁྲོ་བོའི་ཆས་ཀུན་རྫོགས་པར་གསལ་བའི་ཐུགས་ཀར་
ཉི་མའི་སྟོང་དུ་ཧཱུཾ་ལས་སྔགས་ཀྱིས་བསྐོར་བ་ལས་བདུད་རྩི་བབས་པས་ཁུམ་པ་གང་བར་གྱུར། ཨོཾ་བཛྲ་ཨ་མྲྀ་ཏ་ཀརྟཱ་ལི་ཧ་

ན་ཧ་ན་ཧཱུྃ་ཕཊ། ཅེས་ཇི་རིགས་བཟླས་མཐར། ཨཉྙཾ་སོགས་ཀྱིས་མཆོད། ཧཱུཾ། འཇིགས་པའི་ཧཱུཾ་སྒྲ་ངེས་སྒྲོགས་ཤིང་། །
བགེགས་རྣམས་མ་ལུས་འཇོམས་མཛད་པ། །དངོས་གྲུབ་མ་ལུས་སྩོལ་བའི་ལྟ། །བདུད་རྩི་འཁྱིལ་ལ་ཕྱག་
འཚལ་བསྟོད། །ཅེས་བསྟོད་པ་ཡི་གེ་བརྒྱ་པས་ནོངས་བཤགས་ཕུལ། ལས་ཀྱི་ཁྲོ་བོ་དབང་གི་བྱ་བ་མཐར་མ་ཕྱིན་
བར་དུ་བཞུགས་ནས་སྡིག་སྒྲིབ་སྦྱོང་བ་དང་བར་ཆད་ཀྱི་བགེགས་བཟློག་པའི་ཕྲིན་ལས་མཛད་དུ་གསོལ།
ཞེས་གསོལ། སྤྲོ་ན་བདག་འཇུག་རིག་མེ་དོར་བ་སྒྱུ་འཕྲུལ་ལྟར་བྱ། དེ་ནས་སློབ་མ་རྣམས་ལས་སློབ་ཀྱིས་སྒོ་དྲུང་དུ་ཁྲུས་ནས་
དབྱུང༌། གྲལ་དུ་འཁོད་པ་དང༌། བགེགས་གཏོར་བསངས་སྦྱངས་བྱིན་རླབས་རྣམས་གོང་ལྟར་དང་ནམ་མཁའ་མཛོད་ཀྱི་སྔགས་
རྒྱས་ལན་གསུམ་སྤེལ་ཏེ་བསྔོ། མཚན་བཅས་ཀྱི་མཚམས་གཅོད་སྲུང་འཁོར་སོགས་གྲུབ་རྗེས་སུ། ཨོཾ་ཨཱཿཧཱུྃ་གིས་མིག་རས་མེ་
ཏོག་སྦྱིན། འོ་དེ་ལྟར་སྒྲིབ་པ་དག་བྱེད་ཁྲུས་ནས་དབྱུང་བ། འདུ་བར་མི་དབང་བའི་བགེགས་ལ་གཏོར་མ་བྱིན་
ཞིང་བསྐྲད་པ། བར་ཆད་མི་འཇུག་པའི་ཕྱིར་བསྲུང་བའི་འཁོར་ལོ་བསྒོམ་པ་སོགས་སྦྱོར་བ་སྔོན་དུ་འགྲོ་བའི་
ཆོས་རྣམས་གྲུབ་ཟིན་པ་ལགས། དེའང་རྡོ་རྗེ་ཐེག་པའི་ལམ་གྱི་རྩ་བ་སྨིན་བྱེད་དབང་ལ་འཇུག་པར་འདོད་
པ་དག་གི་རྟེན་འབྲེལ་གྱི་ཐོག་མར་མེད་དུ་མི་རུང་བ་ཐེ་ཚོམ་མེད་པའི་ཡིད་ཆེས་ཀྱི་དད་པ་བརྟན་པོ་དང༌།
ཐེག་ཆེན་བྱང་ཆུབ་མཆོག་ཏུ་སེམས་བསྐྱེད་པ་ཤིན་ཏུ་གལ་ཆེ་བས་ན་ཀུན་སློང་འདི་ལྟར་བཅོས་པར་ཞུ། འོ་
ནམ་མཁས་གར་ཁྱབ་སེམས་ཅན་གྱིས་ཁྱབ་ཅིང༌། སེམས་ཅན་ཐམས་ཅད་སྡུག་བསྔལ་རྒྱུ་འབྲས་གཉིས་
ཀྱིས་རྟག་ཏུ་གོ་སྐབས་མེད་པར་མནར་བ་ནི། དེ་ཡང་ངན་སོང་གསུམ་སྡུག་བསྔལ་གྱི་སྡུག་བསྔལ་མཛེ་ཐོག་
ཏུ་ཕོལ་མིག་གི་རྨ་བྱུང་བ་ལྟ་བུ་དང༌། མཐོ་རིས་གསུམ་འགྱུར་བའི་སྡུག་བསྔལ་བུམ་ནང་དུ་བུང་བ་བཙུད་པ་
ལྟ་བུའོ། །དེ་དག་གི་རྒྱུའམ་རྐྱེན་དུ་གྱུར་པ་ཁྱབ་པ་འདུ་བྱེད་ཀྱི་སྡུག་བསྔལ་གྱད་ཀྱི་སྒྱུ་རྩལ་ཉེས་པའམ།
དུག་ཅན་གྱི་ཟས་ལ་སྤྱོད་པ་ལྟ་བུའི་ཁམས་གསུམ་འཁོར་བའི་གནས་རིས་མཐོ་དམན་གང་དུ་སྐྱེས་ཀྱང་སྡུག་
བསྔལ་གྱི་རང་བཞིན་མེའི་འོབས་དང༌། དུག་སྦྲུལ་ལམ་གཅན་གཟན་གདུག་པ་ཅན་གྱི་ཚངས་སྒོར་ཕྱིན་པ་
ལྟ་བུ་འདི་ལ་ཐོག་མ་མེད་པའི་དུས་ནས་ད་ལྟའི་བར་དུ་ཟོ་ཆུའི་ཁྱུད་མོའམ། རྫ་མཁན་གྱི་འཕང་ལོ་ལྟར་ཡང་
ནས་ཡང་དུ་འཁོར་ཞིང་སྡུག་བསྔལ་རྒྱུན་རིང་ལ་དོས་དྲགས་པ་ཁོ་ནར་སྤྱོད་པ་རྣམས་བདག་གཅིག་པུས་
བསྒྲལ་ཏེ། གནས་སྐབས་དང་མཐར་ཐུག་གི་བདེ་བ་བླ་ན་མེད་པ་ལ་དགོད་པར་བྱ་སྙམ་པའི་དམ་བཅའ་བ་
སྔོན་དུ་འགྲོ་དགོས། དེ་ཡང་སྨོན་པ་ཙམ་གྱིས་མ་ཡིན་པར་རྣམ་མཁྱེན་སྒྲུབ་པའི་རྟེན་བཟང་དལ་བ་བརྒྱད་
དང༌། འབྱོར་པ་བཅུ་ལེགས་པར་ཚང་བའི་གཞི་མི་ལུས་རིན་པོ་ཆེ་རྒྱུ་རྡོ་རྗེ་བཞི་ཡི་རང་བཞིན་ཅན་དང༌།
རྐྱེན་བླ་མ་རྡོ་རྗེ་སློབ་དཔོན། ཐབས་ཟབ་མོ་གསང་སྔགས་རྡོ་རྗེ་ཐེག་པ་ལམ་བདེ་བ་དང་མྱུར་བའི་ཁྱད་ཆོས་

དུ་མས་འཕགས་པ་དང་འཕྲད་པའི་རྟེན་འབྲེལ་འདི་ལྟ་བུ་ནི་ཨུཛུཾ་ཝཱ་རའི་མེ་ཏོག་ལས་ཀྱང་ཆེར་དཀོན་པས་
ན། དེ་ལྟ་བུའི་རྒྱུ་མཚན་ཤེས་པའི་དྭངས་འདོད་ཡིད་ཆེས་ཀྱི་དད་པས་སྣ་དྲངས་ཏེ་ལེ་ལོ་ཕྱིར་བཤོལ་གྱི་
དབང་དུ་སྐད་ཅིག་ཀྱང་མི་བཏང་པར་བརྩོན་འགྲུས་དྲག་པོ་མེ་འབར་བ་ལྟ་བུའི་སྤྲོ་སེམས་དང་བཅས་པའི་
སྒོ་ནས་ཐར་པའི་ལམ་བཟང་གདམས་པ་ཟབ་མོ་ཉམས་སུ་མ་བླངས་ན། སྤྱིར་འདུས་བྱས་ཀྱི་ཆོས་ཐམས་
ཅད་རྟག་བརྟན་མེད་པར་སྐད་ཅིག་སྐད་གིས་འགྱུར་བ་ཅན་དང༌། བྱེ་བྲག་སྡུག་བདེན་གྱིས་འཕངས་པའི་སྒྱུ་
ལུས་ཀྱི་ཕུང་པོ་རླུང་སེམས་ཀྱི་འདུ་བ་ཅན་འདི་དང་ནམ་འབྲལ་ཆ་མེད་མ་ངེས་པས། བློ་སྣ་རྦད་ཀྱིས་
བསྟུངས་ཏེ་ཐོབ་བྱ་འབྲས་བུ་བླ་ན་མེད་པ་སངས་རྒྱས་ཀྱི་གོ་འཕང་རིན་པོ་ཆེ་ཡིད་སྨོན་ཙམ་མ་ཡིན་པར་མྱུར་
དུ་ཐོབ་པར་བྱ་དགོས། དེ་འཐོབ་བྱེད་རྒྱུ་རྐྱེན་རྟེན་འབྲེལ་ལ་བརྟེན་དགོས་པས་ན། དེ་ཡང་ཐབས་ཚུལ་ཐེག་
པའི་འཇུག་སྒོ་བསམ་གྱིས་མི་ཁྱབ་པ་བཞུགས་མོད་ཀྱང༌། མདོར་བསྡུ་ན། རྒྱུ་མཚན་ཉིད་ཀྱི་ཐེག་པ་དང༌།
འབྲས་བུ་གསང་སྔགས་ཀྱི་ཐེག་པ་གཉིས་སུ་འདུ་བ་ཡིན་ཏེ། ད་ལྟ་སྐབས་སུ་བབས་པ་ནི་གསང་སྔགས་ཀྱི་
ཐེག་པ་ཡིན་ལ། དེ་ལའང་ཕྱི་བྱ་སྤྱོད་རྣལ་འབྱོར་གྱི་རྒྱུད་གསུམ་དང༌། ནང་དབང་བསྒྱུར་ཐབས་ཀྱི་ཐེག་པ་
གསུམ་སྟེ་དྲུག་ཏུ་འདོད་ལ། དེ་ལའང་རྒྱ་གར་ན་གསར་རྙིང་གི་རིས་མེད་ཀྱང༌། འགྱུར་གྱི་སྔ་ཕྱིས་ཕྱེས་པས་
འདི་ནི་སྔ་འགྱུར་རྙིང་མ་ཡིན། དེ་ལ་རང་ལུགས་ནང་རྒྱུད་ཡོ་ག་གསུམ་མམ་དབང་བསྒྱུར་ཐབས་ཀྱི་ཐེག་པ་
གསུམ་དུ་དབྱེ་བ་ནི། རྒྱུད་བསྐྱེད་པ་མ་ཧཱ་ཡོ་ག་གཞི་ལྟ་བུ། ལུང་རྫོགས་པ་ཨ་ནུ་ཡོ་ག་ལམ་ལྟ་བུ། མན་ངག་
རྫོགས་པ་ཆེན་པོ་ཨ་ཏི་ཡོ་ག་འབྲས་བུ་ལྟར་གྲགས་པ་ལས། འདི་ནི་ཕྱི་མ་ལྟར་དབང་བསྐུར་བའི་སྐབས་སུ་
བབས་པ་ལགས་པས་འདི་ཉིད་ཀྱི་བླ་མ་བརྒྱུད་པ་ནི། དང་པོ་ཆོས་ཀྱི་དབྱིངས་སྤྲོས་པ་དང་བྲལ་བའི་ངང་
ནས་གཞིའི་སངས་རྒྱས་ཀུན་ཏུ་བཟང་པོ་ཡབ་ཡུམ་ཞལ་ཕྱག་གི་རྣམ་པར་བཞེངས་ཏེ། ལོངས་སྤྱོད་རྫོགས་
པའི་སྐུ་རིགས་ལྔ་ཡབ་ཡུམ་དང༌། དྲུག་པ་རྡོ་རྗེ་འཆང་ཆེན་པོ་ལ། རང་བཞིན་གྱི་བྱིན་གྱིས་བརླབས་ཀྱིས་
བཤད། དེས་ཐུབ་པ་སྤྲུལ་པའི་སྐུ་རྡོ་རྗེ་སེམས་དཔའ་དང༌། ཕྱག་ན་རྡོ་རྗེ་ལ་འོག་མིན་གྱི་གནས་སུ་ཚིག་
བརྗོད་དུ་མེད་པའི་ངང་ནས་རང་གི་ངོ་བོས་གསུངས། དེས་དུར་ཁྲོད་མེ་རི་འབར་བར་སྤྲུལ་པའི་སྐུ་སློབ་
དཔོན་ཆེན་པོ་དགའ་རབ་རྡོ་རྗེ་ལ་ཚིག་སྡེབ་སྦྱོར་ལེགས་པའི་སྒོ་ནས་བཤད་དེས་སོ་སའི་གླིང་དུ་གུ་རུ་
འཇམ་དཔལ་བཤེས་གཉེན་ལ་རང་གནད་ངེས་པའི་སྒོ་ནས་བཤད། དེས་རྒྱ་ནག་རི་བོ་རྩེ་ལྔར་མཁས་པ་ཤྲཱི་
སིདྷ་ལ་ཡིད་དཔྱོད་བློ་བྲལ་ངང་དུ་བཤད། དེས་རྒྱ་གར་བྷ་སེང་གི་དུར་ཁྲོད་དུ་རྒྱལ་བ་ཛྙ་ན་སཱུ་ཏྲ་ལ་རྟོགས་

པ་མངོན་གྱུར་གྱིས་བཤད། དེས་རྒྱ་གར་འོད་མའི་ཚལ་དུ་འཕོ་བ་ཆེན་པོའི་སྐུར་བཞེངས་པའི་པཎྜི་ཏ་བཱི་མ་
ལ་མི་ཏྲ་ལ་མངོན་སུམ་རང་གནད་ལ་ཕབ་ནས་གསུངས། དེས་བྱར་གྱིས་ཕུར་བྲག་དཀར་ཐེམ་པ་འདྲ་བར་
འོད་ལུས་སུ་གཤེགས་པའི་ལྕེ་བཙུན་སེངྒེ་དབང་ཕྱུག་ལ་འོད་གསལ་མངོན་སུམ་དུ་གཏན་ལ་ཕབ་ནས་
གསུངས། དེས་རྟ་ནག་ཟམ་ཁར་སྤྲུལ་སྐུ་རྒྱལ་བ་ཞང་སྟོན་པ་ལ་སྐུ་གསུམ་འདུ་འབྲལ་མེད་པར་གསུངས།
དེའི་སྤྲུལ་སྐུའི་བཞུགས་གནས་སྒོམ་ཁང་དུ་ཞང་ཉི་མ་འབུམ་ལ་འཁོར་འདས་ཆིག་རྫོགས་སུ་གཏན་ལ་ཕབ་
ནས་གསུངས། དེས་སྐྱིལ་སྒང་དཔལ་གྱི་གནས་མཆོག་ཏུ་གུ་རུ་ཇོ་འབེར་ལ་ཡིད་དཔྱོད་བློ་དང་བྲལ་ནས་
མངོན་སུམ་འོད་གསལ་དུ་གསུངས། དེས་གྲོ་བོ་འོན་པ་ཕུར་འཁྲུལ་ཞིག་ཆེན་པོ་ལ་དགེ་སྡིག་སྐྱོན་ཡོན་ལས་
འདས་པའི་ངོ་བོ་རྗེན་པར་གསུངས། དེས་གདན་ས་དཔལ་གྱི་སེངྒེ་རྒྱབ་ཏུ་གྲུབ་ཆེན་མེ་ལོང་རྡོ་རྗེ་ལ་སྟོང་
སྒོམ་མུན་རྡོ་དང་ཕྲལ་ནས་འོད་གསལ་སྙིང་པོ་ལྔ་ལྡན་དུ་གསུངས། དེས་སྒྲགས་ཕུ་དཔལ་གྱི་ཡངས་རྫོང་དུ་
འོད་གསལ་རྒྱུན་ཆད་མེད་པའི་རིག་འཛིན་ཀུ་མ་རཱ་ཛ་ལ་རང་གསལ་འཛིན་མེད་ཆེན་པོར་གསུངས། དེས་
སྐྱམ་ཕུ་དཔལ་གྱི་དགེ་ལྡིང་དུ་འཁོར་འདས་ཆོས་ཉིད་དུ་གྲོལ་བའི་རྣལ་འབྱོར་པ་ཀློང་ཆེན་རབ་འབྱམས་
བཟང་པོ་ལ་མ་བཙལ་ལྷུན་གྲུབ་ཀྱི་དགོངས་པ་རང་གནས་ཆེན་པོར་གསུངས་ཤིང་རྫོགས་པ་ཆེན་པོའི་
བཀའ་གཏེར་བསྟན་པའི་བདག་པོར་མངའ་གསོལ་ཏེ་མན་ངག་སྙིང་ཐིག་གི་ཤིང་རྟ་བ་ས་གསུམ་ན་འགྲན་
ཟླ་ཐམས་ཅད་དང་བྲལ་བ་དེ་ཉིད་ཀྱི་བསྟན་བཅོས་ངལ་བསོ་སྐོར་གསུམ། མཛོད་ཆེན་བདུན། རང་གྲོལ་
སྐོར་གསུམ། དགོངས་གཏེར་མཁའ་འགྲོ་ཡང་ཏིག་སོགས་ཟབ་ཅིང་རྒྱ་ཆེ་བའི་གདམས་ངག་གི་རིམ་པ་ཇི་
སྙེད་ཅིག་བཞུགས་པ་ལས། ད་རེས་ཀྱི་སྐབས་སུ་བབས་པ་ནི་བྲམ་ཟེ་སྙིང་པོ་གྲུབ་པའམ། བདེ་མཆོག་སྙིང་
པོའམ། སློབ་དཔོན་འཇམ་དཔལ་བཤེས་གཉེན་སོགས་སུ་གྲགས་པ་དེ་ཉིད་ཀྱིས། གདུལ་བྱའི་བློ་ཡུལ་དང་
མཐུན་པའི་གདམས་པ་ནི། སེམས་སྡེ། ཀློང་སྡེ། མན་ངག་གི་སྡེ་ཞེས་གསུམ་དུ་བཀྲལ་བ་ལས། འདི་ནི་ཕྱི་
མའི་དགོངས་པ་ལྟར་ལགས། དེལའང་ནང་གསེས་སུ་དབང་པོའི་ཁྱད་པར་ལ་དགོངས་ཏེ། སློབ་དཔོན་ཆེན་
པོ་ཤྲཱི་སིདྷས་ཕྱི་ནང་གསང་བ་ཡང་གསང་སྟེ་སྐོར་སྐོར་ཚོ་བཞིར་ཕྱེས་པའི་ནང་ཚན་སྔ་མ་གསུམ་པོ་ཞར་ལ་ཚངས་
ཤིང༌། གཙོ་ཆེར་ཡང་གསང་བླ་ན་མེད་པ་འོད་གསལ་འཕོ་བ་ཆེན་པོའི་ལམ་མཆོག་མན་ངག་སྙིང་ཐིག་ཅེས་
འཕྲད་པ་ཙམ་གྱིས་སངས་རྒྱ་བར་བྱེད་པའི་གདམས་པ་ཟབ་མོ་མང་དུ་བཞུགས་པ་ལས་སྐབས་སུ་བབས་པ་
ནི་གང་གི་སྐུ་དངོས་དང་ཁྱད་པར་མེད་ཅེས་ཞལ་གྱིས་བཞེས་པའི་བླ་མ་ཡང་ཏིག་ཡིད་བཞིན་ནོར་བུ་ཞེས་
བཀའ་གཏེར་ཀུན་གྱི་བཅུད་དྲིལ་བརྒྱུད་པ་གསེར་གྱི་ཉག་ཐག་ལ་བེེཌཱུརྻའི་ཕྲེང་བ་བརྒྱུས་པ་ལྟ་བུའི་བརྒྱུད་

པའི་ཟམ་མ་ཆད་པ་དཔལ་ལྡན་རྩ་བའི་བླ་མའི་བར་དུ་བཞུགས་པ་དེ་ཉིད་ཀྱི་སྒོ་ནས་དབང་བསྐུར་བ་ལ།
ཐལ་འགྱུར་ལས། དབང་ནི་རྣམ་པ་བཞི་ཡིས་ཀྱང༌། །སྐལ་བ་ལྡན་པ་སྨིན་པར་བྱ། །སྤྲོས་བཅས་ཉིད་དང་
སྤྲོས་མེད་དང༌། །ཤིན་ཏུ་སྤྲོས་མེད་རབ་སྤྲོས་མེད། །དབྱེ་བ་བཞི་ཡི་ཚུལ་གྱིས་ནི། །དད་ལྡན་རང་རྒྱུད་སྨིན་
པར་བྱ། །ཞེས་པ་ལྟར་དབང་བཞི་རིམ་པར་འབྱུང་བ་ལགས་ཏེ། དེ་ལའང་རྒྱུ་གཉིས་རྐྱེན་བཞི་ཚོགས་པ་
ཞིག་དགོས་ཤིང༌། དོན་ནི་ཨ་བྷི་ཥིཉྩའི་སྒྲ་གཏོར་བ་དང་བླུགས་པ་ལ་འཇུག་པས། སློབ་མའི་རྒྱུད་རྡོ་རྗེ་
བཞིའི་རང་བཞིན་དུ་ཡེ་ནས་མཚུངས་ལྡན་དུ་གནས་པ་ལ། ཁམས་ཀྱི་དྲི་མའི་སྒྲིབ་པ་གཏོར༌ཞིང༌། ལྷན་
ཅིག་སྐྱེས་པའི་ཡེ་ཤེས་སད་པའམ་བླུགས་པས་ན་གཏོར་བླུགས་སམ་ལྷན་ཅིག་བྱེད་པའི་རྒྱུ་ཞེས་པའི་དོན་
ཡིན་ལ། དེ་ལའང་རྐྱེན་བཞི་ཚོགས་དགོས་པས་རྒྱུའི་རྐྱེན་བཤད་མ་ཐག་པ་ལྟར་ལ། བདག་པོའི་རྐྱེན་རྡོ་རྗེ་
སློབ་དཔོན་དབང་གི་དེ་ཉིད་ལ་མངའ་དབང་འབྱོར་བས། དམིགས་པའི་རྐྱེན་ཆོ་ག་ལྟར་མཚན་མ་རྫས་དང་
མཚན་མེད་ཏིང་འཛིན་གྱིས། དེ་མ་ཐག་པའི་རྐྱེན་རྒྱུ་བཞིས་སད་པར་བྱེད་པ་ཆན་ལ་ཕབ་བཏབ་པ་ལྟ་བུའི་
དབང་བཞི་སོ་སོའི་ནུས་པས་གློ་བུར་གྱི་དྲི་མ་ཆ་དང་བཅས་པ་བཀྲུས་ཤིང་ལམ་སྒོམ་རུང་དང༌། འབྲས་བུ་
ཐོབ་རུང་གི་སྐལ་བ་བཟང་པོ་རྒྱུད་ལ་འཇོག་པས་ན་དབང་ཞེས་གྲགས་པ་ལས། ཐོག་མར་སྤྲོས་བཅས་བུམ་
དབང་ཟབ་མོ་བསྐུར་བ་ལ་བདག་གིས་བགྱི་འོས་རྣམས་གྲུབ་ཟིན། ཁྱེད་རང་རྣམས་ཀྱི་ངོ་སྐལ་དུ་མཎྜལ་
འབུལ་བ་དང་འདོད་པའི་དོན་དུ་གསོལ་བ་འདེབས་པ་གཉིས་ཀྱི། ཐོག་མར་བླ་མ་བརྒྱུད་གསུམ་འདུས་
པའི་ངོ་བོ་དཀྱིལ་འཁོར་གྱི་གཙོ་བོ་དང་དབྱེར་མེད་པའི་འདུན་པས་སྐུ་གསུམ་གྱི་ཞིང་ཁམས་འབུལ་བའི་
མཎྜལ་རྒྱས་པ་ཐུགས་ལ་བཏགས་རང་གཞུང་ཚོགས་གཉིས་སྤྲིན་ཚོགས་ལྟར། མཆན། པར་ཞུ། ཞེས་བརྡ་སྦྱར་ལ་ཕུལ་
བཅུག དེ་ནས་གསོལ་བ་འདེབས་པ་ནི། འོ་ན། རྡོ་རྗེ་ཐེག་པའི་ལམ་གྱི་རྩ་བ་མེད་དུ་མི་རུང་བ་དངོས་གྲུབ་མྱུར་དུ་
འཐོབ་བྱེད་ལྟར་སྣང་དང་སྒྲོ་སྐུར་གྱི་དབང་གིས་མ་ཡིན་པར། བླ་མ་དང་ལམ་གྱི་གདམས་པ་ལ་ཐེ་ཚོམ་མེད་
པ་དྭངས་འདོད་ཡིད་ཆེས་ཀྱི་དད་པ་རྩ་བར་བཟུང་སྟེ། གནས་དུས་སྟོན་འཁོར་ཐ་མལ་རང་རྒྱུད་པ་མིན་པའི་
དག་པའི་སྣང་བ་ལ་མ་རྨོངས་པ་ཞིག་དང༌། ཐབས་ལ་མཁས་པའི་ཆོ་ག་རྒྱུ་གཉིས་རྐྱེན་བཞི་ཡིད་ལ་ངེས་པ་
ཞིག་ཡོད་དེས་ཆོག་ཡིན་པས་ན། རང་རེ་སྡོད་པའི་ས་ཕྱོགས་སྐུ་གསུམ་དག་པའི་ཞིང་སྟོན་འཁོར་དགོངས་
པ་ཐ་མི་དད་པའི་གོ་བ་དང༌། ཁྱད་པར་བླ་མ་ཡེ་ཤེས་དམ་པའི་རང་གཟུགས་རྡོ་རྗེ་འཆང་དངོས་ཡིན་སྙམ་
པའི་དད་གུས་སྤྲོ་དགའ་སྔ་ན་མེད་པ་དང་བཅས་པའི་སྒོ་ནས་པདྨ་ཁ་འབུས་ལྟ་བུའི་ཐལ་མོ་སྙིང་ཁར་སྦྱར་ཏེ་
གསོལ་བ་འདེབས་པ་འདིའི་རྗེས་ཟློས་མཛད་པར་ཞུ། ཨེ་མ་ཧོ༔ སྐྱེས་ཆེན་འགྲོ་མགོན་སོགས། བླ་མའི་ཕྱག་

གཡས་རྡོ་རྗེ་དང་བཅས་སྐྱབས་སྦྱིན་གྱི་ཕྱག་རྒྱ་སློབ་མར་བསྟན་ཏེ། གནང་བ་སྦྱིན་པ་འདི་ལ་སྙན་གཏོད་འཚལ། ཞེས།
ཨེ་མ་སྐལ་ལྡན་སོགས། དེ་ནས་སྐྱབས་སུ་འགྲོ་བ་ནི་ནང་པ་སངས་རྒྱས་པའི་ཁྱད་ཆོས་ཡིན་ལ་དེ་ལའང་ཐེག་
པ་གོང་འོག་སོ་སོའི་ལམ་གྱི་སྐྱབས་སུ་འགྲོ་ཚུལ་མང་དུ་ཡོད་ནའང༌། སྐབས་སུ་བབས་པ་ནི་ཐེག་ཆེན་བྱང་
ཆུབ་སེམས་ཀྱིས་ཀུན་ནས་བསླང་སྟེ། གསང་མཆོག་རྡོ་རྗེ་ཐེག་པའི་རང་ལུགས་རྡོ་རྗེ་ཕུང་པོའི་བྱེད་བཅིངས་
ལ་བརྟེན་ནས་སྦྱོང་བྱེད་ཐབས་ཁྱད་པར་ཅན་རྩ་ཐིག་རླུང་གསུམ་གནད་དུ་བསྣུན་ནས། སྦྱང་བྱ་ཉོན་མོངས་
པའི་རླུང་ལྔ་རྣམ་པར་སྦྱངས་ཤིང་སྦྱང་གཞི་སྐུ་དང་ཡེ་ཤེས་མངོན་དུ་བྱས་པའི་མྱུར་ལམ་ཁྱད་པར་ཅན་གྱིས་
སྐྱབས་སུ་འགྲོ་བ་ཡིན་པས་ཡིན་ཚུལ་ཤེས་པའི་སྒོ་ནས་འདིའི་རྗེས་ཟློས་གྱིས་ཤིག རླུང་ལྔ་སོགས། ལན་
གསུམ། སྐལ་ལྡན་རང་གི་སོགས་ནས་སྐྱབས་འགྲོ་གྱིས་ཤིག་བར། འོ་སེམས་བསྐྱེད་པ་ནི་གང་ཟག་གི་བློ་ཚོད་
དང་བསྟུན་པའི་སེམས་ཅན་ལ་དམིགས་པ་དང་ཆོས་ལ་དམིགས་པ་དང་དམིགས་མེད་དོན་གྱི་སེམས་བསྐྱེད་
ཀྱི་བར་གོང་འཕེལ་ལ་བསླབ་དགོས་མོད། སྐབས་སུ་བབས་པ་ལ་སངས་རྒྱས་དང་སེམས་ཅན་རིག་མ་རིག་
གི་ཁྱད་པར་ལས་མེད་པས། རང་རེ་སེམས་ཅན་གྱི་ཁམས་ན་སངས་རྒྱས་སྐུ་གསུམ་རང་ཆས་སུ་བཞུགས་པ་
ཡིན་ཀྱང༌། ཀུན་གཞི་ལུང་མ་བསྟན་མ་རིག་པ་གསུམ་དང་མཚུངས་པར་ལྡན་པའི་གློ་བུར་གྱི་དྲི་མས་
བསྒྲིབས་ནས་ཡོད་པ་བླ་མའི་དྲིན་གྱིས་ཐབས་ཟབ་མོས་སྐད་ཅིག་ལ་ཤན་ཕྱེས་ནས། གཞི་ལས་འཕགས་
པའི་དོན་མཛུབ་ཚུགས་སུ་ངོ་སྤྲད་པས། བྱེ་བྲག་ཕྱེད་མ་ཐག་པ་རིག་པ་རང་སངས་སུ་དག རིག་པ་ཡེ་ཤེས་
ཀྱི་རང་ཞལ་མངོན་སུམ་དུ་མཐོང་སྟེ་རྟོགས་གྲོལ་དུས་མཉམ་དུ་འགྱུར་ངེས་པས་ན། དེ་ལྟ་བུའི་གདམས་པ་
ཐོབ་པར་བྱ་སྟེ་དོན་མངོན་སུམ་དུ་རྟོགས་པར་བགྱིད་དོ་སྙམས་པའི་ངང་ནས་རྗེས་ཟློས་གྱིས། ཀྱེ་མ་ཧོ། མ་
རིག་སོགས། ལན་གསུམ། རང་གི་རིག་པ་སོགས་ནས། བསྐྱེད་པའོ། །འཇུག་པ་ནི། ཨེ་མ་ཧོ། སངས་རྒྱས་སོགས་
ནས་བྱའོ། །བར། དབྱིངས་ཀ་དག་སོགས་ནས། སེམས་སྐྱེད་ཅིག བར་བརྗོད། འཁོར་བའི་ཀུན་རྟོག་ཡེ་ཤེས་
ལྔས་བསྲུང་བའི་ཕྱིར་ཚོན་སྐུད་སྣ་ལྔ་རྒྱལ་བ་རིགས་ལྔར་དངོས་སུ་དམིགས་ཤིག ཅེས་ཨོཾ་ཨཱཿཧཱུྃ་སྭཱ་ཧཱ། ཨོཾ་སྭ་
བྷཱ་ཝ་སོགས་ཀྱིས་སྲུང་སྐུད་གདགས། དེ་ནས་དམ་ཚིག་བསྒྲག་པ་ནི། ལས་བུམ་གྱི་ཆུ་དུང་ཞལ་དུ་བླུགས་ལ་རྡོ་རྗེ་རྩེ་མོ་ཐུཪ་
བསྟན་གྱིས་ནང་མཆོད་ཀྱི་བདུད་རྩིའི་ཐིགས་པ་ལན་གསུམ་བསྲེས་ཤིང༌། སླར་རྡོ་རྗེ་རྩེ་མོ་གྱེན་དུ་དྲང་པོར་བསླངས་ནས།
རིགས་ཀྱི་བུ་རྣམས་སྤྱིར་གསང་སྔགས་ཀྱི་སྒོར་ཞུགས་པ་ལ་དབང་གིས་རྒྱུད་སྨིན་དགོས། དབང་གི་སྲོག་
དམ་ཚིག་ལ་གནས་དགོས་པ་ཡིན། དེའང་ཕུང་འཚེངས་གཉིས་ཀའི་རྒྱུ་ཤིན་ཏུ་ཁེ་ཉེན་ཆེ་བས་སྦྱོར་བ་དམ་
ལ་བཞག་པའི་ཕྱིར་དམ་ཚིག་གི་ཆུ་ནན་སྦྱིན་པ་ལ་དམིགས་འདུན་འདི་ལྟར་གྱིས་ཤིག ཆུ་འདི་ངོ་བོ་ཡེ་ཤེས་

ཀྱི་བདུད་རྩི་ལ་རྣམ་པ་རྡོ་རྗེ་སེམས་དཔའ་འོད་ཀྱི་རང་བཞིན་ཡུངས་འབྲུ་ཙམ་དུ་གྱུར་ནས་མགྲིན་པའི་ལམ་
བརྒྱུད་དེ་སྙིང་དབུས་དྭངས་མ་མི་ཤིགས་པའི་ཐིག་ལེ་དང་དབྱེར་མེད་དུ་འདྲེས་པའི་མོས་པས་བཏུང་བར་ཞུ།
ཞེས་བརྡ་སྦྱར་ལ། ཧཱུཾ། འདི་ནི་དམ་ཚིག་སོགས་ནས། ལེགས་པར་སྲུངས་ཤིག བར་བརྗོད་དོ། །འོ་ན་དབང་གི་
གཞི་དགོད་པ་ཡེ་ཤེས་དབབ་པའི་སླད་དུ། ཁྱེད་རང་རྣམས་ཀྱི་རྐང་པ་རྡོ་རྗེའི་སྐྱིལ་ཀྲུང་གིས་འདུག་ལ།
ལུས་གནད་དྲང་པོར་བསྲངས་རླུང་གི་རྒྱུ་བ་ཁ་སྦྱོར་དུ་འཛིན། སེམས་ལྷོད་ཀྱིས་ཀློད་ལ་དམིགས་འདུན་འདི་
ལྟར་དུ་གྱིས་ཤིག ཁྱེད་རང་རྣམས་ཀྱི་ཐ་མལ་གྱི་ཕུང་པོ་མི་དམིགས་པའི་ངང་ལས་སྐད་ཅིག་གིས་ཆོས་
སྐུ་ཀུན་ཏུ་བཟང་པོ་སྐུ་མདོག་མཐིང་ཀ་ནམ་མཁའ་དྭངས་པའི་མདོག་ལྟར་སྔོ་བ། ཞབས་སྐྱིལ་ཀྲུང་དང་ཕྱག་
མཉམ་བཞག་གིས་རང་འོད་ཀྱི་ཡུམ་ཀུན་ཏུ་བཟང་མོ་དཀར་མོ་འཁྲིལ་བ། སྣང་སྟོང་ཆུ་ཟླ་ལྟར་གསལ་བའི་
ལུས་དབུས་སུ་རྩ་གསུམ་ཀ་བ་བཙུགས་པ་ལྟ་བུའི་མར་སྣར་ལྟེ་འོག་རྩ་གསུམ་སྦུབས་གཅིག་ཏུ་སོང་བའི་ལྟེ་
བར་རྩ་འདབས་དྲུག་ཅུ་རྩ་བཞི། སྙིང་གར་རྩ་འདབས་བརྒྱད། མགྲིན་པར་རྩ་འདབས་བཅུ་དྲུག སྤྱི་བོར་རྩ་
འདབས་སུམ་ཅུ་རྩ་གཉིས་རྣམས་གདུགས་ཀྱི་རྩིབས་མ་བརྒྱངས་པ་ལྟ་བུར་གསལ་བའི་རྩ་འཁོར་རྣམས་སོ་
སོའི་དབུས་སུ་ཀུན་བཟང་ཡབ་ཡུམ་རེ་རེ་ངང༌། རྩ་འདབས་རྣམས་སུའང་སྐུ་དང་རྩ་ཡིག་ཐིག་ལེ་འོད་ཀྱི་
རང་བཞིན་མེར་མེར་ཤིག་ཤིག་གིས་གང་བ་གསལ་དགོས་པས་གཞན་དུ་མ་གཡེངས་པར་རླུང་དམིགས་
སེམས་གསུམ་གནད་དུ་དྲིལ་ལ་འདི་ལྟར་གསལ་ཐོབ་ཅིག དང་པོ་ལྟེ་བའི་རྩ་འདབས་རྣམས་ཀྱི་ནང་དུ་ཨཱ་
ལི་བཅུ་དལ་བུས་ཚང་པར་བརྗོད་འོག་མ་རྣམས་དེའི་འགྲེས། མཆན། དྲུག་དང༌། ཨ་ཏ་ལི་ཧ། ཨུ་དྷ་རཾ་ཡཾ་ཎཾ་ན་ཛ་ཊི་
ས་ཁ་རཾ་ཡཾ། དེ་བཞིན་དུ་སྙིང་གའི་རྩ་འདབས་རྣམས་ཀྱི་ནང་དུ་ཨཱ་ལི་བཅུ་དྲུག སོ་སོར་དལ་བུས་བརྗོད། མཆན།
དང༌། ཁ་ཙ་ཊ་ཏ་ཕ་ཡ་སྭཱ་ཧཱ། ཀ་གྷ་བྷ་ཛྷ་དང༌། དེ་བཞིན་དུ་མགྲིན་པའི་རྩ་ཡིག་ནི་ཀཱ་ལི་སོ་གཉིས་དང༌། དལ་
བུས་བརྗོད། མཆན། ར་རཱ་ལི་ལཱི་ཨཾ་ཨེ་ཨ་ཨཱ། དེ་བཞིན་དུ་སྤྱི་བོའི་རྩ་ཡིག་ནི་ཀཱ་ལི་སོ་གཉིས་དང༌། ཕ་པཱ། ཕི་
ཕཱི། མ་མཱ། མི་མཱི། བ་བཱ། བི་བཱི། ཉ་ཉཱ། ཉི་ཉཱི། ཀ་ཁ་ག་གྷ་ང༌ ། ཙ་ཙཱ། ཚ་ཚཱ། ཊ་ཊཱ། ཋ་ཋཱ། པ་པཱ། ན། དེ་
ལྟར་སྐུ་དང་ཐིག་ལེ་ཡིག་འབྲུ་རྣམས་སོ་སོ་གསལ་སྟོང་དེར་འཛིན་མེད་པས་རྩ་གནས་རྣམས་ཁམས་ཀྱི་དྲི་
མ་ཐམས་ཅད་དག་སྟེ་འོད་རྩ་རྣམས་རབ་ཏུ་དྭངས་ཤིང་རང་བྱུང་འོད་གསལ་གྱི་སྣང་བ་མངོན་དུ་བྱས་བྱུང་
བསམ་པའི་མོས་འདུན་བརྟན་པོ་གྱིས་ཤིག ཅེས་ཌཱ་དྲིལ་དང་བཅས་དབྱངས་རབ་ཏུ་སྙན་པོས། ཨེ་མ་སྐལ་ལྡན་
རིགས་ཀྱི་བུ། །ལྟེ་བར་སྤྲུལ་པའི༴ སོགས་བརྗོད། རྒྱས་པར་སྤྲོ་ན་ཚིག་མཚམས་སོ་སོར་ནས་བཅད་དེ་དམིགས་པ་རིམ་
པར་ཕོག་པ་དང༌། མིན་ཀྱང༌ཆབ་ཅིག་ཏུ་དམིགས་པ་གལ་ཆེ། དམིགས་པ་ཅི་བཞིན་མ་ཟིན་ཀྱང་དད་པ་སྐྱེད་ཅིང་ངེས་ཤེས་

བསྐྱེད་དོ། །དེ་ནས་མེ་ཏོག་དོར་བ་ནི། འོ། རང་རང་གི་ལས་འབྲེལ་གྱི་ལྷ་གང་ཡིན་ངོས་འཛིན་པ་དང་མ་འོངས་པ་
ན་རིགས་གང་དུ་སངས་རྒྱས་པའི་རྟེན་འབྲེལ་བརྟགས་པས་ལྷ་དང་བླ་མའི་ཐུགས་རྗེའི་མཐུས་ལེགས་པར་
བསྟན་དུ་གསོལ་སྙམ་པས་རེ་དོགས་མེད་པར། མདུན་གྱི་རིགས་ལྔའི་དཀྱིལ་འཁོར་ལས་གཉིས་པ་ཞིག་
ཤར་གྱིས་བྱུང་བར་མོས་ལ་འདིའི་རྗེས་ཟློས་དང་བཅས་པས་འདོར་བར་ཞུ། ཞེས། ཨེ་མ་ཧོ། ཐོག་མའི་
སོགས་འབབ་པར་ཤོག །ཅེས་དོར་ལ་གང་དུ་བབ་པ་དེ་མ་ནོར་བ་བླ་མས་རིམ་པར་བརྟགས། སློབ་མ་མང་ན་མིང་གི་རིམ་པ་
གསལ་བྱེད་ལྟར་བྱའོ། །དེ་ནས་མིག་དར་དབྱེ་བ་ལ་འདུན་པ་འདི་ལྟར་གྱིས་ཤིག ཡེ་གདོད་མ་ནས་རང་བྱུང་
ལྷན་ཅིག་སྐྱེས་པའི་ཡེ་ཤེས་གསུམ་ལྡན་དང་འབྲལ་མ་མྱོངས་ཀྱང༌། མ་རིག་གསུམ་གྱི་དྲི་མ་མིག་གི་ལིང་
ཐོག་ལྟ་བུས་བསྒྲིབས་པ་དེ་ཐུགས་རྗེའི་ཐབས་ལ་མཁས་པའི་སློབ་དཔོན་ཁྱེད་ཀྱིས་མན་ངག་གསེར་གྱི་ཐུར་
མ་ལྟ་བུས་བསལ་དུ་གསོལ་སྙམ་པ་ཁ་ཙམ་མ་ཡིན་པ་སྙིང་ནས་གསོལ་བ་འདེབས་པའི་བློས་འདིའི་རྗེས་
ཟློས་གྱིས་ཤིག ཀྱེ་མ་རྡོ་རྗེ་འཛིན་པ་སོགས་བསལ་དུ་གསོལ། བླ་མས་གསེར་ཐུར་ཐོགས་ཏེ། གནང་བ་སྦྱིན་པ་ནི།
ཨེ་མ་སྐལ་ལྡན་སོགས་མཚོན་བར་བརྗོད། འོ་མིག་དར་བསལ་བ་དང་ཆབ་ཅིག་མ་རིག་པ་སངས་ཀྱིས་བསལ་
ཏེ། མཚོན་བྱེད་རྫས་ཀྱི་དཀྱིལ་འཁོར་ལ་བརྟེན་ནས་མཚོན་བྱ་འོད་གསལ་དོན་གྱི་དཀྱིལ་འཁོར་མངོན་སུམ་
དུ་མཐོང་བར་མོས་ཤིག ཅེས་བརྡ་སྦྱར་ལ། མིག་རས་བསལ་ནས་ཐུར་མས་མིག་གྲིབ་བཅད་ཚུལ་བྱས་ལ། དེའི་དོན་
ཡང་སོགས་གྱིས་སྤྲོ་བ་བསྐྱེད་དོ། །དེ་ནས་མཐོང་བ་བསྟན་པ་ལ་བཞི་ཡོད་པས་དང་པོ་བླ་མའི་མཐོང་བ་བསྟན་
པ་ནི། བླ་མ་ལ་སངས་རྒྱས་དངོས་དང་ཆོས་རྫོགས་པ་ཆེན་པོ་ལ་ཡིད་ཆེས་ཀྱི་དད་པ་བརྟན་པོ་གྱིས་ཤིག
ཅེས་བརྡ་སྦྱར་ལ། ལྟོས་ཤིག་སོགས། སྨྲོས། ལན་ཞུ། གཉིས་པ་དཀྱིལ་འཁོར་གྱི་མཐོང་བ་བསྟན་པ་ནི། འོ་ན་ཐུན་མོང་
གི་རྒྱུད་སྡེ་འོག་མའི་དཀྱིལ་འཁོར་མཐོང་བ་ཙམ་གྱིས་མ་བསྒོམས་ཀྱང་སྐྱེ་བ་བདུན་ནས་སངས་རྒྱས་པར་
གསུངས་ན། འདི་ལྟ་བུའི་མཚན་མ་རྫས་ཀྱི་དཀྱིལ་འཁོར་ལ་བརྟེན་ནས་དོན་དམ་རང་བྱུང་ཡེ་ཤེས་ཀྱི་
དཀྱིལ་འཁོར་སྐད་ཅིག་གིས་མངོན་སུམ་མཐོང་ནས་རབ་ལོ་ཟླ་ཙམ་དང་འབྲིང་བར་དོར་སྒྲ་འོད་ཟེར་གསུམ་
རང་སྣང་དུ་ཤེས་པ་དང༌། ཐ་མ་ཡང་དབང་གི་དམ་ཚིག་མ་ཉམས་ན་རྗེས་དྲན་གསུམ་གྱི་སྒོ་ནས་རྣམ་གྲོལ་
དབུགས་ཆེན་འབྱིན་པའི་ཞིང་ལྔར་གྲོལ་ངེས་པས་ན་ཨུ་དུམ་ཝཱ་རའི་མེ་ཏོག་ལས་ཀྱང་ཆེས་ཆེར་དཀོན་པས་
ན་དད་པ་དང་ངེས་ཤེས་བཟང་པོ་གྱིས་ལ་ལེགས་པར་ལྟོས་ཤིག ཅེས་བརྡ་སྦྱར་ལ། བླ་མས་ཕྱག་ཤིང་ལྟ་བུས་རིམ་
པར་ངོ་སྤྲོད་པའི་ཚུལ་གྱིས་ཚིག་གསལ་ལ་དག་པས་འདི་ལྟར་བརྗོད། ལྟོས་ཤིག་མིག་ཅན་སོགས་དང༌། དབུས་སུ་ཟླུམ་
པོ་སོགས་ཚིག་ལྷུག་གིས་ངོ་སྤྲད་དོ། །གསུམ་པ་རྫས་ཀྱི་མཐོང་བ་བསྟན་པ་ནི་གསང་སྔགས་ཕྱི་ནང་རྫས་ཀྱི་ཁྱད་

པར་གསུངས་ལྟར་རྟེན་འབྲེལ་གྱི་དཔེ་ལ་བརྟེན་ནས་དོན་ངོ་ཤེས་པར་བྱ་བའི་རྟེན་འབྲེལ་ཡིན་པས་ངེས་
ཤེས་དང་ལྡན་པས་ལེགས་པར་གསན་འཚལ། ཞེས་བརྡ་སྦྱར་ལ། ཨེ་མ་བརྡ་ཤེས་སོགས། སྨྲོས། ལན་ཞུ། ཀྱེ་
སྐལ་ལྡན་རིགས་ཀྱི་བུ་སོགས་ནས། བརྡའོ། །བར་བརྗོད། བཞི་པ་མཆེད་ལྕམ་གྱི་མཐོང་བ་བསྟན་པ་ལ་ལེགས་
པར་སྙན་གཏོད་འཚལ། དེ་ལ་སྤྱིར་རླུང་ཡིད་སེམས་གསུམ་གྱིས་བསྡུས་པའི་སྐྱེ་འགྲོ་ཡོད་དོ་ཅོག་ལ་བདེ་
གཤེགས་སྙིང༌པོས་ཁྱབ་ཅིང༌། མ༌འོངས་པའི་སངས་རྒྱས་སུ་ངེས་པས་སྤྱིའི་མཆེད་དང༌། དེ་ལས་བྱེ་བྲག་
སངས་རྒྱས་ཀྱི་བསྟན་པ་ལ་ཞུགས་སོ་ཅོག་སྟོན་པ་གཅིག་པས་རིང་བའི་མཆེད་དང༌། ཁྱད་པར་སྔགས་རྡོ་རྗེ་
ཐེག་པ་ལ་ཞུགས་པ་ཐམས་ཅད་ཐེག་པ་གཅིག་པས་ཉེ་བའི་མཆེད་དང༌། ཡང་དགོས་ཕ་ལྟ་བུའི་བླ་མ་དང༌།
མ་ལྟ་བུའི་དཀྱིལ་འཁོར་གཅིག་གིས་བསྡུས་པ་ལ་ཞུགས་སྔ་ཕྱི་སྤུན་རྒན་གཞོན་ལྟ་བུ་དང༌། བླ་མ་དང་
དཀྱིལ་འཁོར་དང་མར་མེ་གཅིག་ལ་བརྟེན་པ་ནི་མཚེ་མ་ལྟ་བུའི་ནང་འདྲེས་པའི་མཆེད་ལྕམ་དུ་གསུངས་
པས་ན། ད་རེས་ངེས་གསང་འོད་གསལ་རྫོགས་པ་ཆེན་པོའི་རྒྱུ་གཉིས་རྐྱེན་བཞི་ཚོགས་པའི་སྨིན་བྱེད་དབང་
དང༌། གྲོལ་བྱེད་གདམས་ངག་པ་མན་ངག་ཅར་ཕོག་གིས་ངོ་སྤྲད་ནས་སྐུ་དང་ཡེ་ཤེས་ལྔའི་བདག་ཉིད་
སངས་རྒྱས་ཀྱི་གོ་འཕང་རིན་པོ་ཆེ་ལོ་ཟླ་ཙམ་གྱིས་ཚོམ་བུ་གཅིག་ཏུ་ཚོགས་པ་གདོན་མི་ཟ་བས་ན་མཆེད་
ལྕམ་གྱི་དམ་ཚིག་མིག་འབྲས་ལྟར་སྲུང་སྙམས་པས་དད་པ་དང་དག་སྣང་བསྐྱེད་འཚལ། བླ་མས་དྲི་བ་ནི། ཨེ་
མ་ངོ་མཚར་སོགས། མཐོང་རེ་རན། ཞེས་དང་། ཐར་པ་བསྒྲུབ་པའི་སོགས། ལན་ཞུའོ། །དེ་ཡན་ཆོད་ཀྱིས་འཇུག་
པའི་ཆོས་ཀྱི་རིམ་པ་ལེགས་པར་གྲུབ་པ་ལགས། ཞུགས་ནས་མངོན་པར་དབང་བསྐུར་བ་ལ། དང་པོ་སྤྲོས་
བཅས་བུམ་དབང་གི་སླད་དུ་དམིགས་འདུན་འདི་ལྟར་གྱིས་ཤིག དབུས་ཀྱི་བུམ་པ་ཐོགས་ཏེ། གང་ན་གསུམ་
ཚང་བའི་དཀྱིལ་འཁོར་གྱི་ལྷ་ཚོགས་ནམ་མཁའ་གང༌བ་དང༌། རྡོ་རྗེ་སློབ་དཔོན་ཐ་མི་དད་པའི་ཕྱག་ན་
གཞོམ་བྲལ་ཀ་དག་མཚོན་པའི་བུམ་པར་ལྷུན་གྲུབ་ཟག་མེད་ཡེ་ཤེས་ཀྱི་བདུད་རྩིས་གང་བ་གཡོ་བའི་ཚུལ་
གྱིས་བསྣམས་ནས། བཀྲ་ཤིས་པའི་རྣམ་པ་དུ་མ་དང་བཅས་ནས་དབང་བསྐུར་བའི་ནུས་པས་སྒོ་གསུམ་ཆ་
མཉམ་དང་བཅས་པའི་དྲི་མ་བག་ཆགས་དང་བཅས་པ་གཏོར་ཞིང་དག རང་གནས་རང་བྱུང་གི་ཡེ་ཤེས་
གསུམ་གྱི་བདག་ཉིད་བླུགས་པའི་ཚུལ་གྱིས་མངོན་དུ་བྱས་པའི་སྐལ་བ་བཟང་པོ་རྒྱུད་ལ་བཞག་པའི་ངེས་
ཤེས་སྐྱེད་མཛོད། ཅེས་བརྡ་སྦྱར་ལ་བུམ་པ་སྤྱི་བོར་བཞག ༀ་ཆོས་ཉིད་དབྱིངས་སོགས། དེའང་དབྱིངས་ཆོས་ཉིད་
སོགས་སྐྱེད་ཅིག བར་རོ། །ཤར་ཁུམ་ཐོགས་ཏེ། འོ་རིགས་ཀྱི་བུ་རྣམས་རྡོ་རྗེའི་རིགས་ཀྱི་བུམ་པས་དབང་བསྐུར
བས་མ་རིག་པ་ཀུན་གཞིའི་རྣམ་ཤེས་ཀྱི་དྲི་མ་སངས་ཀྱིས་དག་སྟེ། མེ་ལོང་ལྟ་བུའི་ཡེ་ཤེས་མངོན་དུ་བྱས་

པའི་ངེས་ཤེས་སྐྱེད་མཛོད། སྙིང་གར་གཏུགས་ལ། ཧཱུཾ་མ་སྐྱེས་སོགས་ཤེས་པར་གྱིས་ཤིག བར་རོ། །ལྷོ་བུམ་ཐོགས་
འོ་རིགས་ཀྱི་བུ་རྣམས་རིན་ཆེན་རིགས་ཀྱི་བུམ་པས་དབང་བསྐུར་བས་མ་རིག་པ་ཡིད་ཤེས་ཀྱི་དྲི་མ་
སངས་ཀྱིས་དག་སྟེ། མཉམ་པ་ཉིད་ཀྱི་ཡེ་ཤེས་མངོན་དུ་བྱས་པའི་ངེས་ཤེས་སྐྱེད་མཛོད། མགྲིན་པར་གཏུགས་
ཏེ། སྭཱརང་བྱུང་ཡེ་ཤེས་སོགས་ནས་ངེས་ཤེས་སྐྱེད་ཅིག བར་རོ། །ནུབ་བུམ་ཐོགས་ཏེ། འོ་རིགས་ཀྱི་བུ་རྣམས་
པདྨ་རིགས་ཀྱི་བུམ་པས་དབང་བསྐུར་བས་མ་རིག་པ་ཉོན་ཡིད་ཀྱི་དྲི་མ་སངས་ཀྱིས་དག་སྟེ། སོ་སོར་རྟོག་
པའི་ཡེ་ཤེས་མངོན་དུ་བྱས་པའི་ངེས་ཤེས་སྐྱེད་མཛོད། ལྟེ་བར་གཏུགས་ལ། ཨཱཿམ་སྐྱེས་སོགས་ནས། ངོ་ཤེས་
པར་གྱིས་ཤིག བར་རོ། །བྱང་བུམ་ཐོགས་ཏེ། འོ་རིགས་ཀྱི་བུ་རྣམས་ལས་ཀྱི་རིགས་ཀྱི་བུམ་པས་དབང་བསྐུར་
བས་སྒོ་ལྔའི་རྣམ་པར་ཤེས་པའི་འཁྲུལ་རྟོག་གཟུང་འཛིན་གྱི་དྲི་མ་སངས་ཀྱིས་དག་སྟེ། སྐུ་དང་ཡེ་ཤེས་ལྷུན་
གྱིས་གྲུབ་པ་བྱ་བ་ནན་ཏན་གྱི་ཡེ་ཤེས་མངོན་སུམ་དུ་བྱས་པའི་ངེས་ཤེས་སྐྱེད་མཛོད། ཅེས་བརྡ་སྦྱར་ལ། ཧྭཡེ་
ཤེས་ཟང་ཐལ་སོགས་ནས། དབང་ཐོབ་ཤོག སྐབས་དང་བསྟུན་ཏེ་སྤྱི་བོ་སོགས་ཀྱི་རྩ་ཡིག་བརྗོད་དེ་གནས་སོ་སོར་བཞག་
ལ་བུམ་ཆུ་འཐོར་ཞིང༌། དབྱངས་གསལ་དང་། སྤྱི་བོ། ཕ་ཕཱ། ཕི་ཡཱི། མ་མཱ། མི་མཱི། བ་བཱ། བི་བཱི། ཉ་ཉྭ། ཉི་ཉཱི། ཀ་ཁ་ག་
གྷ་ང༌། ཙ་ཙཱ། ཚ་ཚྭ། ཊ་ཊཱ། ཋཋཱ། པ་པཱ། ན། མགྲིན་པ། ར་རཱ། ལི་ལཱི། ཨཾ་ཨེ། ཨ་ཨཱ། སྙིང་ག ཁ་ཙ་ཊ་ཏ་ཕ་
ཡ་སྭཱ་ཧྭ། ཀ་གྷ་བྷ་ཛྷ། ལྟེ་བ། ཨ་ཏ་ལི་ཧ། ཨུ་དྷ་རཾ་ཡཾ་ཎཾ་ན་ཛ་ཊི་ས་ཁ་རཾ་ཡཾ་ཧ་ཧེ་ཧོ། མཐར་ཁྲུས་བྱ་ཞིང་བུམ་ཆུ་
ངག་ཏུ་བླུད་དོ། །དེ་ཡང་རིག་པའི་ཡེ་ཤེས་སོགས་གྱིས་ཤིག ཅེས་དང་། དེ་དག་ནི་སོགས། དབང་ངོ༌། །བར་རོ།
ཏེ། །དེ་ལྟར་ན་དེ་དག་གིས་བུམ་པའི་དབང་གི་རིམ་པ་ལེགས་པར་གྲུབ་ཟིན་པ་ལགས། གཉིས་པ་སྤྲོས་མེད་
གསང་བའི་དབང་གི་སླད་དུ་དམིགས་པ་འདི་བཞིན་དུ་མཛོད་ཅིག ཁྱེད་རང་རྣམས་ཀུན་བཟང་ཡབ་ཡུམ་
གསལ་བའི་ལུས་དབུས་སུ་རྩ་གསུམ་འཁོར་ལོ་བཞིའི་རྩ་འདབས་སོ་སོའི་དབུས་སུ་བདེ་ཆེན་ཡེ་ཤེས་ཀྱི་
རང་འོད་འབར་བའི་ཀློང་དུ་ཀུན་བཟང་ཡབ་ཡུམ་རྗེས་ཆགས་ཀྱི་ཉམས་ཅན་རེ་བཞུགས་པར་མོས། བླ་མ་
ཡང་ཀུན་བཟང་ཡབ་ཡུམ་དུ་གསལ་བ་སྦྱོར་བས་བདེ་བའི་སྒྲ་དང་འོད་ཟེར་གྱིས་བསྐུལ་ཏེ་ཞིང་ཁམས་རབ་
འབྱམས་ཀྱི་རྒྱལ་བ་སྲས་བཅས་ཐམས་ཅད་རིགས་ལྔ་ཡབ་ཡུམ་གྱི་རྣམ་པར་སྤྱན་དྲངས། ཡབ་ཀྱི་ཞལ་དུ་
ཞུགས། རྗེས་ཆགས་ཀྱི་མེས་བཞུ་བས་བདེ་ཆེན་བྱང་ཆུབ་སེམས་ཀྱི་ངོ་བོར་གསང་བའི་རྡོ་རྗེ་ནས་བརྒྱུད་
ཡུམ་གྱི་པདྨོར་ལྷུང་བ་ཁམས་དཀར་དམར་འདྲེས་པ་ཐོད་པའི་བདུད་རྩི་དང་དབྱེར་མེད་པ་ཁྱེད་རང་རྣམས་
ཀྱི་ལྕེ་ཐོག་ཏུ་ཕུལ་བ་མགྲིན་པར་བརྒྱུད་དེ་འཁོར་ལོ་བཞིའི་རྩ་གནས་ན་བཞུགས་པའི་ཀུན་བཟང་ཡབ་ཡུམ་
གྱི་ཞལ་དུ་ཞུགས་པས་སོ་སོར་རྗེས་ཆགས་སུ་སྦྱོར་བའི་བྱང་སེམས་དང་གཅིག་ཏུ་འདྲེས་ཏེ། རྩ་འདབས་

རྣམས་སུ་ཁྱབ་པས་དབྱངས་གསལ་དང་རྩ་ཡིག་སོ་སོས་མེར་ཁྲིག་གེར་གང་བས་ལུས་ཀྱི་ནང་ཐམས་ཅད་
ཟག་མེད་ཡེ་ཤེས་ཀྱི་བདུད་རྩིས་བདེ་ཆེན་ཡེ་ཤེས་ཀྱི་སྣང་བ་རབ་ཏུ་རྒྱས་པའི་སྐལ་བ་རྒྱུད་ལ་བཞག་པའི་
ངེས་ཤེས་སྐྱེད་མཛོད། ཅེས་ཐོད་པ་ཐོགས་ལ། ཧཱུཾ། བདེ་ཆེན་སོགས་ནས་ཐོབ་པར་ཤོག གནས་སོ་སོར་གཏུགས་ལ་
དབྱངས་གསལ་དང་། སྤྱི་བོ། ཕ་ཕཱ། ཕི་ཕཱི། མ་མཱ། མི་མཱི། བ་བཱ། བི་བཱི། ཉ་། ཉི་ཉཱི། ཀ་ཁ་ག་གྷ་ང༌། ཙ་ཙྭ། ཚ་
ཚྭ། ཊ་ཊཱ། ཋ་ཋཱ། པ་པཱ། ན། མགྲིན་པར། ར་རཱ། ལི་ལཱི། ཨཾ་ཨེ། ཨ་ཨཱ། སྙིང་གར། ཁ་ཙ་ཊ་ཏ་ཕ་ཡ་སྭཱ་ཧཱ། ཀ་
གྷ་བྷ་ཛྷ། ལྟེ་བར། ཨ་ཏ་ལི་ཧ། ཨུ་དྷ་རཾ་ཡཾ་ཎཾ་ན་ཛ་ཊི་ས་ཁ་རཾ་ཡཾ། ཧ་ཧེ་ཧོ། དེ་ལྟར་རྩ་ཡིག་རྣམས་གསལ་
བཞིན་བདུད་རྩི་བཏུང་བས་མ་དག་པའི་རྩ་ཐིག་རླུང་གསུམ་དྭངས་མའི་རླུང་ལྔར་གྱུར་ཏེ་སྐུ་དང་ཡེ་ཤེས་ཀྱི་
སྣང་བ་མངོན་དུ་བྱས་པའི་སྐལ་བ་བཟང་པོ་རྒྱུད་ལ་བཞག་པའི་ངེས་ཤེས་དང་བཅས་དལ་ཅིག་མཉམ་པར་
ཞོག་མཛོད། ཅེས་དང་། དེ་ཡང་རང་བྱུང་གི་སོགས་ངོ་ཤེས་པར་གྱིས་ཤིག བར་རོ། །དེས་གསང་བའི་དབང་གི་
རིམ་པ་གྲུབ་པ་ལགས། གསུམ་པ་ཤིན་ཏུ་སྤྲོས་མེད་ཤེས་རབ་ཡེ་ཤེས་ཀྱི་དབང་གི་སླད་དུ་དམིགས་པ་འདི་
བཞིན་དུ་གྱིས་ཤིག སློབ་དཔོན་ཀུན་བཟང་ཡབ་ཡུམ་དུ་གསལ་བ་དང༌། ཁྱོད་རང་རྣམས་ཀུན་ཏུ་བཟང་པོ་
ཡབ་རྐྱང་རེ་དམིགས་ཤིག སློབ་དཔོན་གྱིས་རིགས་ཀྱི་ཡུམ་གྱི་ངོ་བོའི་རིག་མ་གཏད་པས། བརྡ་དང་བརྡ་
ལེན་གྱིས་མཚམས་སྦྱར་ཏེ། འདུ་ཤེས་གསུམ་གྱིས་སྙོམས་པར་ཞུགས་པའི་མོས་འདུན་གྱིས་ཤིག ཅེས་རིག་
ཙཀྲ་གཏད་ལ། ཧཱུཾ། སྣང་སྲིད་སོགས་ནས་གྲོལ་བར་ངེས་སོ། །ཞེས་པའི་བར་བརྗོད་དོ། །དེས་ཤེས་རབ་ཡེ་ཤེས་ཀྱི་
དབང་བསྐུར་གྲུབ་པ་ལགས། བཞི་པ་རབ་ཏུ་སྤྲོས་མེད་ཚིག་གི་སྒོ་ནས་དོན་དམ་ངོ་སྤྲོད་པའི་དབང་ལ།
ཚོགས་དྲུག་གི་ཡུལ་དུ་དབང་པོ་རྐྱེན་ཁར་ཤོར་བའི་གཡེང་བ་སྤངས་ཏེ། ཤེས་པ་ཅུང་ཟད་རང་བབས་སུ་
བཞག་པའི་ངང་ནས་བརྡའི་དོན་འདི་ལ་ལེགས་པར་ཉོན་ལ་ཡིད་ལ་ཟུངས་ཤིག ཅེས་བརྡ་དོན་བརྗོད་པ་ནི། ཀྱེ།
སྐལ་བ་དང་ལྡན་པ་སོགས་ནས་གདོད་མའི་བཙན་ས་ཟིན་པའོ། །ཞེས་པའི་བར་ངག་དག་ཅིང་གསལ་བས། ཚིག་དལ་
བུས་སུ་བརྡ་སྤྲད་དོ། །དེ་ནས་དབྱངས་དང་བཅས་པས། ཨེ་མ་ཧོ། མ་ཡེངས་གསོན་ཅིག་ནས་ངོ་མཚར་ཆེའོ། །དེས་
ཚིག་དབང་རིན་པོ་ཆེའི་དབང་བསྐུར་གྲུབ་པ་ལགས། ཞེས་པའི་བར་ཚིག་བཅད་ལྷུག་རྣམས་ལེགས་པར་བརྗོད་ཅིང་ངོ་
སྤྲོད་གཟེངས་བསྟོད་པ་དང༌། མཎྜལ་འབུལ་བ་སོགས་བྱ། དཔོན་སློབ་ཀུན་གྱིས་ཚོགས་ལ་རོལ་ཞིང་སྨོན་ལམ་བཟང་པོ་གདབ།
དབང་སོ་སོ་ཞག་གིས་ཆོད་པའི་དབང་དུ་བྱས་ན། བླ་མས་ལྷག་མ་གཏོང་བ་སོགས་ཆོ་གའི་མཐའ་བསྡུ་ཞིང་བཀྲ་ཤིས་བསྔོ་སྨོན་
བཅས་མཐའ་རྒྱས་བྱའོ། །དེས་སྤྲོས་བཅས་ཐུན་མོང་དབང་བཞིའི་རིམ་པའི་ཟིན་བྲིས་གྲུབ་ཟིན་ཏོ། ། ། །
༈ དམིགས་མེད་བརྩེ་བས་གདུལ་བྱར་རྗེས་ཆགས་ཀྱིས། །གང་འདུལ་ཐེག་རིམ་མཐའ་ཡས་འཇུག་སྒོ་ལས། །འོད་གསལ་རྫོགས་

ཆེན་ལམ་བཟང་སྣང་མཛད་པའི། །བརྒྱུད་གསུམ་ངོ་བོ་རྡོ་རྗེ་བླ་མར་འདུད། །སྤྲོས་མེད་དབང་ཆོག་རིན་ཆེན་དྲྭ་བ་ལ། །འཇུག་
བདེར་མཚམས་སྦྱོར་ཐོ་ཙམ་སྤེལ་བ་ལ། །ལྷ་དང་བླ་མས་གནང་བའི་སྐབས་དབྱེ་སྟེ། །རྣམ་ཀུན་ཤིས་པའི་སྣང་བ་བསྐྱེད་དུ་
གསོལ། །དེ་ལ་འདིར་བླ་མ་ཡང་ཏིག་ཡིད་བཞིན་ནོར་བུའི་དབང་བསྐུར་གཉིས་པ་ཐུན་མིན་སྤྲོས་མེད་ཀྱི་དབང་ལ་སྦྱོར་བ་དཀྱིལ་
འཁོར་རྒྱན་བཀོད་སོགས་རང་གཞུང་ལྟར་ལེགས་པར་འདུ་བྱ། ཆོ་ག་སྤྲོས་བཅས་བུམ་དབང་གི་སྐབས་ཇི་སྐད་བཤད་པ་ལྟར།
བདག་བསྐྱེད་སྐབས་བཟླས་པ། ཨོཾཨཱཿཧཱུཾ། ཕྲལ་ཏེ། ཨོཾ་ཡིད་བཟླས་གཙོར་འདོན་གྱིས་སྟོང་ཕྲག་མ་མཐའ། ཨཱཿཧཱུཾ། གཉིས་
ཀྱང་དེ་མཚུངས། དབྱངས་གསལ་ཀྱང་དེ་ལྷག་ཙམ་བཟླ་བའི་ཁྱད་པར་རོ། །དེ་ནས་བུམ་པ་ལ་དམིགས་ཏེ། ཆོས་ཉིད་ཀ་དག་
སྟོང་པའི་ངང་ལས་མདུན་གྱི་བུམ་པ་རིན་པོ་ཆེ་སྣ་ཚོགས་ལས་གྲུབ་པའི་ཚད་དང་མཚན་ཉིད་ཡོངས་སུ་
རྫོགས་ཤིང་རྒྱ་ཆེ་བའི་ནང་དུ་སྨན་སྤོས་འོ་མས་སུམ་ཆ་མན་ཆད་གང་བའི་ཆུའི་རྡུལ་གྱི་གྲངས་དང་མཉམ་
པའི་སྐྱེ་མེད་ཀྱི་ཡི་གེ་ཨ་དཀར་པོས་ཤིག་ཤིག་གང་བར་མོས། ཞེས་གསལ་ལ། ཨ། ཁོ་ན་ཡིད་བཟླས་གཙོ་བོར་
བྱས་ཏེ་བརྒྱ་སྟོང་ཁྲི་སོགས་སྐབས་བསྟུན་དང༌། དབྱངས་གསལ་ཀྱང་སྟོང་ཕྲག་མ་མཐའ་བྱས་པ་ཅི་འགྲུབ་བཟླའོ། །སྨིན་དབང་
ཚད་ལྡན་གྱི་དབང་དུ་བྱས་ན། གཞུང་ནས་ཇི་སྐད་བཤད་པ་ལྟར་བཟླས་པ་གྲངས་ཚང་བར་མཛད་ན་ཤིན་ཏུ་ལེགས་མོད། གང་
ལྟར་ཨ་ཡིག་དང་བུམ་ཆུ་དབྱེར་མེད་ཡེ་ཤེས་ཀྱི་བདུད་རྩི་མྱང་རེག་ཙམ་གྱིས་གྲོལ་པའི་ནུས་ལྡན་དུ་དམིགས་སོ། །ལས་བུམ་སྔར་
སྤྲོས་བཅས་སྐབས་བསྒྲུབས་ཟིན་པ་དེ་ལ་ལྷ་སྔགས་དམིགས་པའི་ཁ་གསོ་བྱ། དབང་སོ་སོ་ཞག་གིས་མ་ཆོད་པའི་དབང་དུ་ན།
ཚོགས་མཆོད་རྐྱང་བ་བྱས་ནས་ལྷག་མའི་མགོར་དབང་བསྐུར། དེ་ནས་སློབ་མ་ཕྱི་རོལ་ནས་ཁྲུས་བྱ་བ་སོགས་སྤྲོས་བཅས་སྐབས་
ལྟར་གྲུབ་ནས། བླ་མས། འོ་ཁྱེད་རྣམས་ལ་འོད་གསལ་རྫོགས་པ་ཆེན་པོའི་དབང་གཉིས་པ་ཐུན་མིན་སྤྲོས་མེད་
ཀྱི་དབང་རིན་པོ་ཆེའི་དྲྭ་བ་བསྐུར་བའི་སྐབས་སུ་བབ་པ་ཡིན། དེ་ལ་བླ་མ་དང་སློབ་མའི་བྱ་བ་གཉིས་ཡོད་
པས། བདག་གིས་བགྱི་འོས་རྣམས་ལེགས་པར་གྲུབ་ཟིན། ཁྱེད་རང་རྣམས་ཀྱི་ངོ་སྐལ་བླ་མ་སྐྱབས་གནས་
ཀུན་འདུས་ཀྱི་ངོ་བོར་གསལ་བའི་དྲུང་དུ་སྐུ་གསུམ་ཞིང་ཁམས་རྒྱ་མཚོའི་བཀོད་པ་བློས་བླངས་ཏེ་མཎྜལ་
འབུལ་བར་ཞུ། མཎྜལ་རྒྱས་བསྡུས་གང་རུང་འབུལ་བཅུག་ལ། ཀུན་སློང་བཅོས་པ་ནི། འོ་ནམ་མཁའ་དང་མཉམ་པའི་
སེམས་ཅན་ཐམས་ཅད་གདོད་མའི་མགོན་པོའི་གོ་འཕང་ལ་བདག་གཅིག་པུས་དགོད་པར་བྱ། དེའི་ཆེད་དུ་
ངེས་གསང་འོད་གསལ་རྫོགས་པ་ཆེན་པོའི་སྨིན་བྱེད་དབང་བསྐུར་གྱི་རིམ་པ་ལེགས་པར་གསན་ལ་གྲོལ་
བྱེད་ལམ་གྱི་རིམ་པ་གདམས་ངག་ཏུ་དྲིལ་ནས་དད་བརྩོན་བརྟུལ་ཞུགས་དང་ལྡན་པའི་སྒོ་ནས་ལྷུར་ལེན་
ཅིང༌། འབྲས་བུ་ཡིད་སྨོན་མ་ཡིན་པར་ལོ་ཟླ་ཙམ་གྱིས་དག་པ་གཉིས་ལྡན་དོན་གཉིས་ལྷུན་གྲུབ་ཀྱི་རྒྱལ་
སར་དབང་འབྱོར་བ་ཞིག་ཅི་ནས་ཀྱང་བྱ་སྙམ་པའི་དམ་བཅའ་བརྟན་པོས་ཀུན་སློང་བཅོས་པ་དང༌། ཀུན་
སྤྱོད་ཀྱི་རིམ་པའང་དྲན་ཤེས་བག་ཡོད་དང་ལྡན་པའི་སྒོ་ནས་གསལ་བཏབ་ལ་ལེགས་པར་གསན་འཚལ།
ཤིན་ཏུ་རྙེད་པར་དཀའ་བ་སོགས་རང་གཞུང་ལྟར། མཆོག་ཏུ་བདེ་བའོ། །བར་དང་། དེ་ལའང་གདུལ་བྱ་སེམས་

ཅན་གྱི་ཁམས་དང་དབང་པོ་བསམ་པའི་ཁྱད་པར་དང་མཐུན་པའི་ཆོས་ཀྱི་སྒོ་མོ་ཇི་སྙེད་ཅིག་གསུངས་པ་
ཐམས་ཅད་མདོར་བསྡུ་ན། རྒྱུ་ལམ་བྱེད་དང་འབྲས་བུ་ལམ་དུ་བྱེད་པའི་ཁྱད་པར་གྱིས་མདོ་སྔགས་གཉིས་
སུ་གྲགས་པ་ལས། འདི་ནི་འབྲས་བུ་སྔགས་ཀྱི་ཐེག་པ་ཡིན། དེ་ཡང་རིགས་དང་དུས་ཀྱི་ཁྱད་པར་ལ་
དགོངས་སྟེ་རྒྱུད་སྡེ་བཞིར་གསུངས་པའི་ནང་ནས། འདི་རྣལ་འབྱོར་བླ་ན་མེད་པའི་རྒྱུད་སྡེར་གཏོགས་ལ།
དེ་ལའང་སྔ་འགྱུར་ནང་རྒྱུད་སྡེ་གསུམ་གྱི་ནང་ཚན་རྫོགས་པ་ཆེན་པོ་ལ་ཐུན་མོང་དང་ཐུན་མོང་མ་ཡིན་པའི་
ལུགས་སྲོལ་གང་ཟག་དབང་རྣོན་དང༌། དབང་པོ་ཡང་རབ་གཉིས་ཀྱི་ཁྱད་པར་ལས། སྔ་མ་ལྟར་ན་སྣང་བ་
ཡུལ་གྱི་བློ་ཅན་རིམ་གྱིས་ལམ་དུ་བཀྲི་བའི་ཕྱིར། རྒྱུད་ལུང་མན་ངག་གསུམ་ཞེས་གཞི་ལམ་འབྲས་བུའི་
ཚུལ་དུ་ནང་རྒྱུད་ཡོ་ག་གསུམ་དུ་གྲགས་པ་ལས། འདི་ནི་ཤིན་ཏུ་རྣལ་འབྱོར་མན་ངག་ཨ་ཏི་ཡོ་གའོ། །དེའང་
རིགས་ཅན་གསུམ་ལ་དགོངས་པའི་སེམས་ཀློང་མན་ངག་གསུམ་གྱི་ནང་ནས་མན་ངག་གི་སྡེ་ཡིན། དེ་
ལའང་ཕྱི་ནང་གསང་བ་ཡང་གསང་བླ་ན་མེད་པའི་སྐོར་ཚོ་བཞི་བཞུགས་པ་གང་ཉམས་སུ་བླངས་ན་གང་
ཟག་གཅིག་གི་ལམ་གྱི་ཆ་རྐྱེན་ཁ་ཚངས། གདམས་པ་གཞན་ལ་རག་མ་ལུས་པ་ཡིན་ལ། འདི་ནི་ཀུན་གྱི་
བཅུད་འདྲིལ་ལྟ་བུ་བླ་མ་ཡང་ཏིག་ཡིད་བཞིན་ནོར་བུ་ཞེས་ཆོས་སྡེ་སུམ་ཅུ་རྩ་ལྔའི་བདག་ཉིད་ཅན།
གདམས་ངག་ཆིངས་སུ་བཅིངས་ཤིང་འགགས་བསྡོམས་པ་ཡང་གསང་བླ་མེད་འོད་གསལ་འཕོ་བ་ཆེན་པོའི་
ལམ་བཟང༌། ཤིན་ཏུ་དབང་རྣོན་རིག་པ་རང་སྣང་གི་བློ་ཅན་འཕྲད་པ་ཙམ་གྱིས་ས་ལམ་ཆིག་ཆོད་རྟོགས་
གྲོལ་དུས་མཉམ་སྤངས་བླངས་རྩོལ་སྒྲུབ་ལ་མ་ལྟོས་པར་བྱར་མེད་ཡེ་རྫོགས་ཆེན་པོའི་ཀློང་དུ་འཚང་རྒྱ་བ་
དང༌། མིན་ཀྱང་གདམས་པ་དང་བླ་མ་ཡ་བྲལ་དུ་མ་སོང་བའི་དད་གུས་དང་ལྡན་པའི་རིགས་ཅན་རྣམས་
དད་པའི་ཉེར་ལེན་གྱིས་རྟོགས་པའི་ཡེ་ཤེས་རྒྱུད་ལ་སྐྱེས་ཏེ་ལོ་ཟླ་ཙམ་མམ། བར་དོ་ལས་མི་འགྱང་བར་
འཚང་རྒྱ་བའི་མན་ངག་ཟབ་མོ་འདིའི་སྤྲོས་མེད་དབང་བསྐུར་གྱི་སྐབས་སུ་བབ་པ་ཡིན་ལ། རྡོ་རྗེ་ཐེག་པའི་
དངོས་གྲུབ་ཀྱི་སྐལ་བ་ཆེ་ཆུང་དད་པ་དང་དམ་ཚིག་ལ་རག་ལས་པས་འདུན་པ་འདི་ལྟར་གྱིས་ཤིག རང་རེ་
སྡོད་པའི་ས་ཕྱོགས་འོག་མིན་ཆོས་ཀྱི་དབྱིངས་ཀྱི་ཕོ་བྲང༌། རྡོ་རྗེ་སློབ་དཔོན་ཉིད་ཆོས་སྐུ་ཀུན་བཟང་འོད་མི་
འགྱུར་བ་དང༌། ལོངས་སྐུ་རྡོ་རྗེ་འཆང༌། སྤྲུལ་སྐུ་རིག་འཛིན་བརྒྱུད་པ་སོ་སོ་མ་ཡིན་ཐ་མི་དད་པ་རིགས་དང་
དཀྱིལ་འཁོར་ཀུན་གྱི་བདག་ཉིད་ཆེན་པོ་དངོས་ཡིན་སྙམ་པ་དང༌། ཁྱེད་རང་རྡོ་རྗེའི་མཆེད་ལྕམ་རྣམས་ཀྱང་
རྒྱུ་རྡོ་རྗེ་བཞིའི་བདག་ཉིད་ཅན་དང༌། ཐབས་ཟབ་མོ་སྨིན་གྲོལ་གྱི་གདམས་པ་དང་འཕྲད་པས་སྲིད་པ་ཐ་
མའི་རིག་འཛིན་ཡིན་པ་ལ་ཡིན་ཚུལ་ཤེས་པས་ཚིག་གི་རྗེས་སུ་དོན་ཡིད་ལ་དྲན་བཞིན་གསོལ་བ་གདབ་པ་

འདིའི་རྗེས་ཟློས་ལན་གསུམ་རེ་གནང་བར་ཞུ་བླ་མ་རྡོ་རྗེ་འཛིན་པ་སོགས་ནས་བསིལ་བར་མཛོད། ལན་གསུམ་
དང་། བླ་མ་རྡོ་རྗེ་འཛིན་པ་སོགས་ནས་མཛད་དུ་གསོལ། བར་ལན་གསུམ་བྱའོ། །དེའང་ལམ་གྱི་སྲོག་དམ་ཚིག་ལ་
གནས་དགོས་པས་བསྲུང་བྱ་རིགས་ལྔའི་སྡོམ་པ་བཟུང་བ་དང༌། བླ་མའི་སྐུ་གསུང་ཐུགས་ཀྱི་དམ་ཚིག་དགུ་
གསུམ་ཉེར་བདུན་ལས་མི་འདའ་བར་བསྲུང་དགོས། སྲུང་ཚུལ་ཀྱང་ཕྱི་ནང་གསང་བ་ཡང་གསང་ཡེ་སྲུང་
རྒྱལ་པོའི་ལུགས་སོགས་ལྟ་སྤྱོད་ཟུང་འཇུག་གིས་ངོ་བོ་གནས་འགྱུར་ཡོན་ཏན་ཡར་ལྡན་གྱི་ཚུལ་གྱིས་དུས་
སུ་བབ་པའི་སྤྱོད་པ་གཙོ་བོར་འདོན་པས་དེ་ལྟར་བགྱིད་དོ་སྙམས་པའི་རྡོ་རྗེ་རྩེ་གཅིག་པས་ཕྱག་རྒྱ་སྙིང་ཁར་
སྦྱར་ཏེ་འདིའི་རྗེས་ཟློས་ལན་གསུམ་གནང་བར་ཞུ། སྡོམ་པ་བཟུང་བ་ནི། བླ་མ་རྡོ་རྗེ་འཛིན་པ་ཆེན་པོ་རྣམས་
དགོངས་སུ་གསོལ། ཕྱོགས་བཅུའི་སངས་རྒྱས་སོགས་ནས་མི་འདའོ། །ཞེས་པའི་བར་བརྗོད། སླར་དམ་ཆུ་སྦྱིན་པ་ནི།
དམ་ཚིག་གི་བདུད་རྩི་འདི་ཉིད་ཉོན་མོངས་པའི་བདུད་ལ་ཡེ་ཤེས་ཀྱི་རྩིས་ཐེབས་པའི་རྟེན་འབྲེལ་ཡིན་པས་
དམ་ཚིག་ལ་ཚུལ་བཞིན་གནས་ན་རྡོ་རྗེ་སེམས་དཔར་གྱུར་ཏེ་འདི་ཕྱིའི་ཕན་བདེ་མ་ལུས་སྩོལ་མེད་དུ་འགྲུབ་
ཅིང༌། ཉམས་ན་ཁྲོ་བོར་གྱུར་ཏེ་ཚེ་འདིར་མི་འདོད་པ་དུ་མས་མནར་ཞིང༌། ཕྱི་མ་ན་རག་ཆེན་པོར་ལྟུང་བས་
ན་ཁེ་ཉེན་ཤིན་ཏུ་ཆེ་བའི་ཐ་ཚིག་ལ་གནས་པར་གྱིས་ཤིག ཅེས། ཧཱུཾ། འདི་ནི་དམ་ཚིག་སོགས་ཐུབ་པར་གྱིས།
ཅེས་བརྗོད་ཅིང་དམ་ཆུ་སྦྱིན་ནོ། །དེ་ལྟ་བུའི་དམ་ཚིག་སྤྱི་དང་ཁྱད་པར་མི་ཉམས་པར་བསྲུང་བ་ཁས་བླངས་པ་
འདིའི་རྗེས་ཟློས་ལན་གསུམ་གནང་བར་ཞུ། བདག་གི་དུས་འདི་སོགས་ནས། འདས་པའི་བྱ་བ་བཏང་རེ་ཀན།
ཞེས་པའི་བར་བརྗོད། བླ་མས་རྡོ་རྗེ་གདེངས་ཏེ། འོ། རྡོ་རྗེ་སློབ་དཔོན་བཀའ་གཉན་པའི་སྒོ་ནས་རྡོ་རྗེས་དམ་ལ་
བཞག་པ་འདི་ཉིད་ཚིག་ཙམ་མིན་པས་སྙིང་ནས་དམ་བཅའ་དགོས་པས་ལེགས་པར་སྙན་གཏོད་འཚལ།
དམ་བསྒྲག་པ་ནི། ཀྱེ། སྐལ་ལྡན་སེམས་ཀྱི་བུ་སོགས་ནས་མ་གཏོང་ཞིག བར་ལན་གསུམ་བརྗོད་དེ་སློབ་བུའི་གནས་
གསུམ་དུ་རྡོ་རྗེ་བཞག་གོ །དེས་སྦྱོར་བའི་ཆོས་ཀྱི་རིམ་པ་དམ་ལ་བཞག་པ་དང་བཅས་གྲུབ་པ་ལགས། དེ་ནས་
དོན་གྱི་དཀྱིལ་འཁོར་ལ་འཇུག་པ་ཐུན་མོང་དང་ཐུན་མོང་མ་ཡིན་པ་དངོས་གཞིའི་དབང་རྣམས་རིམ་པར་
འབྱུང་བས། དེ་ལ་གསོལ་བ་གདབ་པ་དང༌། མཎྜལ་ཕུལ་བ་སྔོན་དུ་འགྲོ་དགོས་པས་སྐུ་གསུམ་གྱི་ཞིང་
ཁམས་རྒྱས་བསྡུས་གང་མཚམས། མཆན། འབུལ་བར་ཞུ། ཞེས་མཎྜལ་འབུལ་བཅུག མེ་ཏོག་གཏད་ལ། འོ། རིགས་
ངེས་པའི་ཕྱིར་རྡོ་རྗེ་ཐལ་མོས་མེ་ཏོག་སྙིང་ཁར་ཟུང་ལ་མོས་པའི་དད་པ་ཁྱད་པར་ཅན་གྱིས་ཀུན་ནས་བསླང་
སྟེ་འདོད་པའི་དོན་ལ་གསོལ་བ་གདབ་པ་དང༌། དེའི་ལམ་ལས་ཕྱིར་མི་ལྡོག་པ་དམ་བཅའ་བཟུང་བའི་ཆེད་
དུ་འདིའི་རྗེས་ཟློས་ལན་གསུམ། བླ་མ་རྡོ་རྗེ་འཛིན་སོགས། སླར་ཡང་ལྡོག་པར་མི་བགྱིད་དོ། །བར་བརྗོད། བླ་

མས་རྡོ་རྗེ་དང་བཅས་སྐྱབས་སྦྱིན་གྱི་ཕྱག་རྒྱ་སློབ་མར་བསྟན་ཏེ། འོ། དེ་ལྟར་དམ་ཚིག་སྤྱི་དང་བྱེ་བྲག་ལ་གནས་ཤིང་
བླ་མ་དང་གདམས་ངག་ལ་གཅིག་ཏུ་གུས་པ་ནི་སྐལ་ལྡན་གྱི་རིགས་སུ་ངེས་པས་ན་རྗེས་སུ་གནང་བ་འདི་ལ་
སྙན་གཏོད་འཚལ། ཞེས། ཨེ་མ་བུ་ཁྱོད་སོགས་ནས། སླར་མ་ལྡོག ཅེས་བརྗོད་ལ། དེ་ནས་འཇུག་པ་ཐུན་མོང་མ་ཡིན་
པ་ནི། ཁྱེད་རང་རྣམས་རང་རང་གི་གྲལ་ལས་བཞེངས་ཏེ་རྐང་བའི་ལོང་བུ་གཉིས་གཤིབས། ལག་གཉིས་སྤྱི་
བོར་ཐལ་མོ་སྦྱོར་མིག་བཙུམས་ལ་དམིགས་པ་འདི་ལྟར་གྱིས་ཤིག བླ་མས་དྲག་སྔགས་བརྗོད་ཅིང་ཡུངས་དཀར་
ཐུན་གྱིས་བྲབ། གུ་གུལ་བདུག་ཅིང་ཁྲོ་བོའི་རྒྱལ་བོའི་ང་རྒྱལ་གྱིས་བགེགས་བསྐྲད་ལ་དམིགས་པ་འདི་ལྟར་དུ་ཕོག ཁྱེད་རང་
རྣམས་ཀྱི་ཕུང་ཁམས་སྐྱེ་མཆེད་ཀྱིས་མཚོན་སྣོད་བཅུད་མ་དག་པའི་སྣང་བ་ཐམས་ཅད་དབྱིངས་སུ་ཐིམ།
སྟོང་པ་རིག་པའི་སྙིང་པོ་ཅན་གྱི་རང་རྩལ་འགགས་མེད་ཀྱི་རོལ་པར་སྣོད་དག་པ་འོག་མིན་བདེ་ཆེན་འབར་
བའི་ཕོ་བྲང༌། བཅུད་དག་པ་སྣང་སྲིད་ལྷའི་ཕྱག་རྒྱར་བསྒྲུབ་པའི་སླད་དུ། པད་ཟླ་ཉི་མའི་གདན་ལ་བཅོམ་
ལྡན་འདས་ཁྲོས་མ་དམར་མོ་ཞབས་གཉིས་དོར་ཐབས། ཕྱག་གཡས་ཟངས་ཀྱི་གྲི་ཁུག་ནམ་མཁར་འཕྱར་
ཞིང༌། གཡོན་པས་ཐོད་པ་རཀྟས་བཀང་བ་ཐུགས་ཀར་འཛིན་ཅིང༌། ཐོད་སྐམ་གྱི་དབུ་རྒྱན་དང་ཐོད་རློན་གྱི་
དོ་ཤལ་དར་དང་རིན་པོ་ཆེ་རུས་པའི་རྒྱན་དྲུག་གསོལ་བ། རྣ་ལྟག་གཡས་སུ་ཕག་ཞལ་གྱིས་མཚན་པ་སྣང་
ལ་རང་བཞིན་མ་གྲུབ་པ་ཡེ་ཤེས་ཀྱི་རང་འོད་འཁྲིགས་པའི་དབུས་ན་རོལ་བ། དེའི་སྙིང་དབུས་སུ་འོད་ཁ་
དོག་ལྔ་ལྡན་གྱི་གཡུང་དྲུང་དགའ་བ་འཁྱིལ་བ་གཡོན་དུ་ཀྱི་ལི་ལི་འཁོར་བར་དམིགས། ནམ་མཁའི་
དབྱིངས་ཐམས་ཅད་ཆོས་སྐུ་ཀུན་ཏུ་བཟང་པོ་ནས་ད་ལྟའི་རྩ་བའི་བླ་མའི་བར་དུ་བྱོན་པའི་འོད་གསལ་
རྫོགས་ཆེན་གྱི་དགོངས་བརྡ་སྙན་བརྒྱུད་ཀྱི་བླ་མ་རིག་འཛིན་ཡི་དམ་དཔའ་བོ་མཁའ་འགྲོ་ཐམས་ཅད་སྐུ་
གར་སྟབས་ཤིག་ཤིག གསུང་ཚངས་པའི་དབྱངས་ཀྱིས་ཧཱུྃ་ཕཊ་ཀྱི་སྒྲ་སེང་སེང༌། ཐུགས་ཟག་མེད་བདེ་བ་
ཆེན་པོའི་རོལ་གར་འཇའ་འོད་ཐིག་ལེ་མེར་མེར་ཡོམ་ཡོམ་དང་བཅས་ནམ་མཁའ་བར་སྣང་ཐམས་ཅད་སྐུ་
ཡིག་ཕྱག་རྒྱའི་རྣམ་པས་གང་བ་རྣམས་མཚོ་ཆེན་པོ་ལ་ཁ་བ་བབས་པ་ལྟར་ཁྱེད་རང་རྣམས་ཀྱི་གནས་གསུམ་
དང་དབང་པོའི་སྒོ་བ་སྤུའི་བུ་ག་རྣམས་སུ་སིབ་སིབ་ཐིམ་པའི་མོས་འདུན་དྲག་པོ་གྱིས་ཤིག ཅེས་བརྡ་སྤྲད་ལ་
ཟུར་གསལ་ལྟར། ཨེ་མ་བུ་རྣམས་དད་གུས་སོགས་ནས་སྒོམས་ཤིག བར་བརྗོད་ལ་ཌཱ་དྲིལ་དལ་བུས་བཀྲོལ་ཞིང་
མཚམས་སུ་བཅད་ལ། ཨོཾ་གུ་རུ་ཀུན་ཏུ་བཟང་པོ་ས་མ་ཡཱ་ཛ་ཛ༔ ཨོཾ་གུ་རུ་རྡོ་རྗེ་སེམས་དཔའ་ས་མ་ཡཱ་ཛ་ཛ༔ ཨོཾ་
གུ་རུ་དགའ་རབ་རྡོ་རྗེ་ས་མ་ཡཱ་ཛ་ཛ༔ ཨོཾ་གུ་རུ་མཉྫུ་ཤྲཱི་ས་མ་ཡཱ་ཛ་ཛ ཨོཾ་གུ་རུ་ཤྲཱི་སིདྷ་ས་མ་ཡཱ་ཛ་ཛ༔ ཨོཾ་གུ་

རུ་ཛྙཱ་ན་སཱུ་ཏྲ་ས་མ་ཡཱ་ཛ་ཛ༔ ཨོཾ་གུ་རུ་བི་མ་མི་ཏྲ་ས་མ་ཡཱ་ཛ་ཛ༔ ཨོཾ་གུ་རུ་ཏིང་འཛིན་བཟང་པོ་ས་མ་ཡཱ་ཛ་ཛ
ཨོཾ་གུ་རུ་ལྡང་མ་ལྷུན་རྒྱལ་ས་མ་ཡཱ་ཛ་ཛ༔ ཨོཾ་གུ་རུ་སེང་གེ་དབང་ཕྱུག་ས་མ་ཡཱ་ཛ་ཛ༔ ཨོཾ་གུ་རུ་ཞང་སྟོན་པ་ས་
མ་ཡཱ་ཛ་ཛ༔ ཨོཾ་གུ་རུ་མཁས་པ་ཉི་འབུམ་ས་མ་ཡཱ་ཛ་ཛ༔ ཨོཾ་གུ་རུ་ཇོ་འབེཪ་ས་མ་ཡཱ་ཛ་ཛ༔ ཨོཾ་གུ་རུ་སངས་
རྒྱས་དབོན་ས་མ་ཡཱ་ཛ་ཛ༔ ཨོཾ་གུ་རུ་མེ་ལོང་རྡོ་རྗེ་ས་མ་ཡཱ་ཛ་ཛ༔ ཨོཾ་གུ་རུ་ཀུ་མཱ་རཱ་ཛ་ས་མ་ཡཱ་ཛ་ཛ༔ ཨོཾ་གུ་རུ་
ཀློང་ཆེན་རབ་འབྱམས་ས་མ་ཡཱ་ཛ་ཛ༔ ཨོཾ་གུ་རུ་བརྒྱུད་གསུམ་ཀུན་འདུས་རྩ་བའི་བླ་མ་ས་མ་ཡཱ་ཛ་ཛཿ ཛཿཧཱུྃ་
བཾ་ཧོཿ ཨཱ་བེ་ཤ་ཡ་ཨ་བེ་ཤ་ཡ་ཨ་ཨཱཿ བརྗོད་ཅིང་རོལ་མོ་དྲག་ཏུ་སྒྲོགས་སོ། །ཁྱད་པར་རྒྱ་ནག༴ སོགས་ནས། ཧཱུྃ་ཧཱུྃ་
ཕཊ་ཕཊ༔ བར་བརྗོད་ཅིང་བྱིན་དབབ་བོ། །རིག་པའི་མེ་ཏོག་དོར་བ་ལ་ཐུན་མོང་དང་ཁྱད་པར་གཉིས་ལས།
འདིར་ཐུན་མོང་བ་མཚན་བཅས་ཀྱི་མེ་ཏོག་བླ་མའི་ཕྱག་ཏུ་ཕུལ་བའི་བརྡ་ཐབས་ཀྱི་རྟེན་འབྲེལ་གྱིས་ཁྱད་
པར་བ་རང་བྱུང་རིག་པའི་ཡེ་ཤེས་འོད་གསལ་མའི་ཐ་སྙད་བླ་མའི་ཐུགས་དང་དབྱེར་མེད་པ་སྒྲིབ་པ་དང་
བྲལ་བ་དེ་རིག་པའི་མེ་ཏོག་དོར་བའི་གཞིར་བྱས་ལ། སློབ་མའི་རྒྱུད་ཀྱི་འོད་གསལ་བུའི་ཐ་སྙད་ཡེ་དོན་གྱི་
ཀུན་གཞི་རྣམ་ཤེས་ཚོགས་བརྒྱད་ཀྱི་དྲི་མས་བསྒྲིབས་པ་དེ་ཉིད་དོར་བའི་ཚུལ་དུ་བྱས་པས་དབྱེར་མེད་རོ་
གཅིག་འཁོར་གསུམ་མཚན་མ་དང་བྲལ་བ་དེ་དོན་གྱི་རིག་པའི་མེ་ཏོག་གམ། བརྡ་ཕྱག་འཚལ་བ་ཞེས་
གྲགས་པས་ན་ཐུགས་འདུན་འདི་ལྟར་གྱིས་ཤིག ཅེས། ཐུགས་ཀྱི་དཀྱིལ་འཁོར་སོགས་ནས། ཞེས་བྱའོ། །བར་
བརྗོད། དེས་དཀྱིལ་འཁོར་དུ་འཇུག་པའི་རིམ་པ་ཐུན་མོང་མ་ཡིན་པ་གྲུབ་ཟིན་པ་ལགས། དོན་གཉིས་པ་
དབང་བསྐུར་བ་དངོས་ལ་སོགས་ནས། ཨཾ་ཨཱཿ༔ བར་བརྗོད། དེ་ནས་སྐྱེ་མཆེད་བྱིན་གྱིས་བརླབ་པ་རྣམས་རིམ་པར་གཞུང་
ལྟར་གྲུབ་པ་དང༌། སྤྲོ་ན་ཚོགས་དང་གཏོར་མ་འབུལ་བ་སོགས་རྗེས་ཀྱི་བྱ་བ་རྣམས་ཀྱང་མཐའ་རྒྱས་སུ་བྱའོ། །དེས་ཐུན་མིན་
སྤྲོས་མེད་དབང་གི་རིམ་པའི་ཟིན་ཐོ་གྲུབ་པ་ཡིན་ནོ། ། ། །
༈ གཉིས་སྣང་འཁྲུལ་པ་ཆོས་ཀྱི་དབྱིངས་སུ་ཟད། །ཇི་ལྟ་ཇི་སྙེད་འོད་གསལ་མངོན་དུ་བྱས། །ངེས་གསང་བསྟན་པའི་ཤིང་རྟ་ཉི་
མའི་གཉེན། །ཀུན་མཁྱེན་རྗེ་དང་དབྱེར་མེད་བླ་མར་འདུད། །དེ་ལ་འདིར་བླ་མ་ཡང་ཏིག་ཡིད་བཞིན་ནོར་བུའི་དབང་གསུམ་པ་
ཤིན་ཏུ་སྤྲོས་མེད་དབང་གི་ཟིན་ཐོ་ལ། ཁྱད་པར་གྱི་སྔོན་འགྲོ་དང་དངོས་གཞིའི་དབང་བསྐུར་ཚུལ་ལོ། །དང་པོ་ཚོགས་ཀྱི་ཡོ་བྱད་
དང༌། སློབ་མ་ལ་བསྐུར་རྒྱུའི་དཀར་དམར་གཏོར་མ་སོགས་འདུ་བྱ། དེ་ནས་རང་གཞུང་ལྟར་ཚོགས་མཆོད་རྒྱས་པར་བྱས་ན་ལྷག་
མའི་མགོར་བཞག ལས་བུམ་གྱི་ཁྲོ་བོ་སླར་གསལ་བཏབ་སྟེ་འཁྱིལ་སྔགས་ཅི་མང༌དང༌། རྡོ་རྗེ་རྣམ་པར་འཇོམས་པའི་གཟུངས་
རིང་ཐུང་ཅི་མང་གིས་ནུས་ལྡན་དུ་བསྒྲུབ། མཆོད་བསྟོད་ནོངས་བཤགས་རྒྱས་བསྡུས་སྐབས་བསྟུན་བྱ། ལྷ་འོད་དུ་ཞུ་བའི་
ཆུའི་རྡུལ་གྱི་གྲངས་དང་མཉམ་པའི་ལྷ་དང་བདུད་རྩི་དབྱེར་མེད་དུ་གྱུར་ནས་ཕྱི་ནང་གསང་བའི་སྡིག་སྒྲིབ་
སྦྱངས་པ་དང༌། བར་ཆད་བསྲུང་བའི་ནུས་པ་དང་ལྡན་པར་གྱུར་པར་མོས། དེ་ནས་སློབ་མ་རྣམས་ལ་ཕྱི་རོལ་དུ་ཁྲུས་

དང་ཉེ་རེག་བྱས་ནས་བླ་མའི་དྲུང་དུ་འཁོད་པ་ལ། ཀུན་སློང་བཅོས་ཤིང་ཆོས་བཤད་ཅི་རིགས་པས་མཚམས་སྦྱར། སྐབས་སུ་
བབ་པ་ནི་རང་ལུགས་ཤིན་ཏུ་སྤྲོས་མེད་ཀྱི་དབང་ལ་སྔོན་འགྲོ་སྟ་གོན་གྱི་རིམ་པ་དང༌། དངོས་གཞི་དབང་
བསྐུར་བ་གཉིས་སུ་འབྱུང་བ་ལས། འདི་ནི་སྟ་གོན་གྱི་རིམ་པ་ཡིན། དེའང་ཐུན་མོང་གི་ལུགས་ལ་དབང་
བཞི་སོ་སོའི་སྣོད་རུང་དུ་བྱ་བ་དང༌། ལེགས་ཉེས་ཀྱི་མཚན་མ་བརྟག་པའི་ཕྱིར་རྟེན་འབྲེལ་རྫས་ལ་བརྟེན་
ནས་སྟ་གོན་དུ་གནས་པར་བྱ་བ་ཡིན་ཀྱང༌། འདིར་ནི་གཟུང་བྱ་འཁོར་འད༵ས་སོགས་ལ་འཛིན་བྱེད་རེ་
དོགས་གཉིས་ལ་རུ་ཞེས་བཞེད་པ་དེ་ཐུན་མོང་མ་ཡིན་པའི་ཐབས་ཀྱི་སྤྱོད་པ་ཟབ་མོ་བརྟུལ་ཞུགས་ལམ་
ཁྱེར་གྱིས་གཉིས་ཆོས་སྤང་བླང་རེ་དོགས་ལས་འདས་པའི་ལམ་དུ་ལྷོང་བའི་དོན་ལ་ཤཱན་ཕྱེ་ཞེས་གསུངས་
པས་ན་འཁོར་འདས་རུ་ཤན་ཕྱེ་བ་ཞེས་གྲགས་པ་ལགས། དེ་ལའང་རྒྱུད་ཀྱི་དགོངས་པ་བཀའ་གཏེར་སོ་
སོར་སྲོལ་མི་འདྲ་བ་མང་དུ་བཞུགས་ཀྱང༌། འདི་ནི་སྒོ་གསུམ་ཆུན་གཅིག་ཏུ་བྱས་ནས་གཉིས་སྣང་རེ་དོགས་
ཀྱི་འཕྲང་ལས་སྒྲོལ་ཏེ། གཉིས་མེད་ཐིག་ལེ་ཉག་གཅིག་གཞོན་ནུ་བུམ་སྐུར་གྲོལ་བའི་རྟེན་འབྲེལ་སྟ་གོན་དུ་
བྱ་བ་ཡིན་པས། བརྒྱུད་གསུམ་སྐྱབས་གནས་རྒྱ་མཚོའི་ངོ་བོ་བླ་མ་ཡིན་པའི་ངེས་ཤེས་དང་བཅས་བར་ཆད་
ཞི་ཞིང་བྱིན་རླབས་མྱུར་དུ་འཇུག་པའི་ཕྱིར་བསགས་སྦྱོང་གི་རྟེན་གསོལ་བ་གདབ་པའི་ཡུལ་ཚོགས་ཞིང་
སྤྱན་འདྲེན་པ་སོགས་མཉམ་དུ་གསུང་བར་ཞུ། ཞེས་བརྡ་སྦྱར་ལ། ཧཱུྃ་ཧྲཱིཿ སྔོན་གྱི་བསྐལ་པའི་དང་པོ་སོགས།
གནས་མཆོག་འདི་རུ༴ ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མ་ཡ་ཛཿསིདྡྷི་ཕ་ལ་ཧཱུྃ་ཨཱཿ དཔལ་ལྡན་
རྩ་བའི་བླ་མ་རིན་པོ་ཆེ། །བདག་གི་སྤྱི་བོར་སོགས་དང་། རྡོ་རྗེ་སློབ་དཔོན་སངས་རྒྱས་དཔལ། །སོགས་ཡན་
ལག་བརྒྱད་པའི་ཚོགས་བསགས་སྔོན་དུ་འགྲོ་བས། སླར་མོས་གུས་གདུང་ཤུགས་དྲག་པོས་གསོལ་འདེབས་བདུད་རྩིའི་སྤྲིན་
ཚོགས་ལྟར། ༀ་ཨཱཿཧཱུྃ། གདོད་མའི་མགོན་པོ་སོགས་ནས། སྤྲོ་ན་བརྒྱུད་པའི་ཁ་སྐོང་བཅས་དང༌། ཉེ་བརྒྱུད་གང་རུང་དང་།
གཞན་ཡང་ཕྱོགས་བཅུའི་རྒྱལ་བ་སོགས་ནས་ཚེ་འདི་ཉིད་ལ་ཕྱིན་པར་མཛད་དུ་གསོལ། །ཞེས་དབྱངས་དང་
བཅས་པས་ལེགས་པར་བརྗོད། མཎྜལ་རྒྱས་པ་ཚོགས་གཉིས་སྤྲིན་ཚོགས་ལྟར་འབུལ། དེ་ནས་སློབ་མ་རྣམས་གཅེར་བུ་ཨང་རག་
གྱོན་པའམ། མིན་ཀྱང་སྟོད་གཡོགས་བསལ་ནས་བླ་མའི་དྲུང་དུ་སློབ་མས་འདུད་རྒྱ་བྱ། རྣམ་པར་ཤེས་པ་ཚོགས་བརྒྱད་
གནས་སུ་དག་པ་དང༌། བར་ཆད་ཞི་བར་བྱ་བའི་ཕྱིར་དུ་གོ་བགོ་བ་ནི། ཁྱེད་རང་རྣམས་ཀྱིས་དམིགས་
འདུན་འདི་ལྟར་དུ་གྱིས་ཤིག སློབ་དཔོན་ཆེ་མཆོག་ཧེ་རུ་ཀ་སྐུ་མདོག་སྔོ་ནག་རབ་ཏུ་འཇིགས་ཤིང་སྐྲ་གྱེན་
དུ་བརྫེ་བ། མཆེ་བ་གཙིགས་ཤིང་ལྗགས་འགྱུར་བ་ཁྲོ་བོའི་ཆས་དང་ལྡན་པར་གསལ་བ་དང༌། ཁྱེད་རང་
རྣམས་ཀྱང་དེ་ལྟར་དུ་བསྒོམ་པའི་སྤྱི་བོར་ལཾ་སེར་པོ། དཔྲལ་བར་ཨེ་མཐིང་ཀ ལྐོག་མར་སུ་སེར་པོ།

མགྲིན་པར་ཁཾ་དུད་ཁ། ནུ་མ་གཉིས་ལ་ཧ་དཀར་པོ། ལྟེ་བར་རཾ་དམར་པོ། རྐང་མཐིལ་གཉིས་སུ་ཡཾ་ལྗང་གུ་
སྟེ་ཡིག་འབྲུ་རྣམས་གསལ་ལ་དྭངས་པ་སྣང་ལ་རང་བཞིན་མེད་པ་རེ་གསལ་ཐོབ། སླར་བླ་མ་ཀུན་བཟང་ཆེ་
མཆོག་ཧེ་རུ་ཀ་མངོན་སུམ་པ་ཡིན་སྙམས་པའི་མོས་གུས་དྲག་ཏུ་སྐྱེད་ཅིག བླ་མས་གཞིའི་ཧེ་རུ་ཀའི་ང་རྒྱལ་ལ་
གནས་པའི་ངང་ནས་ཧཱུྃ་ཞེས་དྲག་ཏུ་བརྗོད་པས་ཐུགས་ཀ་ནས་ཐུགས་རྗེ་ཧཱུཾ་ཡིག་སྔོན་པོའི་རྣམ་པ་དཔག་ཏུ་མེད་
པ་འཕྲོས་ཏེ་ཁྱེད་རང་རྣམས་ཀྱི་སྙིང་ནང་དུ་ཞུགས་པས་ཧཱུྃ་སྔོན་པོའི་རྣམ་པར་གྱུར་པར་སྒོམས་ཤིག ཅེས་བླ་
མས་ཧཱུཾ་འཇམ་ལ་རིང་བ་མང་དུ་བརྗོད་མཐར། ཧ་ཧ། ཞེས་ངར་དང་བཅས་པས་ལན་གསུམ་བརྗོད། བླ་སློབ་ཀུན་གྱིས་ཚོགས་
ལ་རོལ་ཞིང༌། བསམ་པ་ལྷུན་གྲུབ་སོགས་སྨོན་ལམ་ཁྱད་པར་ཅན་རྣམས་དང་བཀྲ་ཤིས་བསྔོ་བ་བཅས་གྲུབ་འཕྲལ། སློབ་མ་གཙོ་
བོའི་ལག་ཏུ་དཀར་དམར་གྱི་གཏོར་མ་གཏད་དེ་རང་གནས་སུ་གཏང་ངོ༌། །དེ་ནས་མི་ཡི་རྒྱུ་འགྲུལ་དང་མཐོང་ཐོས་མེད་པའི་སར་
ཕྱིན་ལ། ཡུལ་དེའི་གཞི་བདག་དང་མཁའ་འགྲོ་ལ་གཏོར་མ་དཀར་དམར་སོགས་བརྔན་ཆ་ཅི་འབྱོར་བཤམས། ཀུན་སློང་བཟང་
པོས་སྐྱབས་སེམས་སོགས། བླ་མའི་རྣལ་འབྱོར་དབང་བཞི་བཅས་ལེགས་པར་གྲུབ་འཕྲལ། གཏོར་མ་རྒྱས་བསྡུས་ཅི་ལྟར་རིགས་
པས་བསྔོ་ཞིང༌། བར་ཆད་ཞི་ཞིང་སྡོང་གྲོགས་བྱེད་པའི་ཕྲིན་ལས་བཅོལ་བཀའ་བསྒོ་ནན་ཏན་དུ་བྱའོ། །དེ་ནས་སྤྱོད་པ་དངོས་ལ་
རྟེན་འབྲེལ་གྱི་དགོས་ཆེད་གཅེར་བུ་ཨང་རག་གམ་སྨད་དཀྲིས་བྱས་ལ། རང་གཞུང་ནས་ཌཱ་མ་རུ་བཀྲོལ་ཞིང་ཁ་ཊཱཾ་ཐོགས་པ་
སོགས་གསུངས་ཀྱང་། གང་ལྟར། ཡུལ་རི་འདིའི་གཞིའི་བདག་པོ་དང་བཅས་ནམ་མཁའ་དང་མཉམ་པའི་སེམས་
ཅན་ཐམས་ཅད་སོ་སོའི་ལས་སྣང་གཟུང་འཛིན་གཉིས་སྣང་གི་འཁྲུལ་པའི་སྡུག་བསྔལ་དང་བྲལ་ཏེ། རྣམ་
མཁྱེན་སངས་རྒྱས་ཀྱི་གོ་འཕང་རིན་པོ་ཆེ་ལ་མྱུར་དུ་དགོད་པར་བྱ་བའི་ཆེད་དུ་བདག་གིས་སྒོ་གསུམ་རེ་
དོགས་ཀྱི་ཞེན་འཛིན་གཅད་པར་བྱ་བའི་ཆེད་དུ་བདེ་སྡུག་འཁོར་འདས་ཐབས་ཀྱི་སྤྱོད་པ་ཟབ་མོས་རུ་ཤན་
བགྱིད་དོ། །ཞེས་ངག་ཏུ་བརྗོད་ཅིང་ཡིད་ལ་དུང་ངེར་དྲན་པར་བྱས་ཏེ། དབང་གཞུང་ནས་ཇི་སྐད་བསྟན་བཞིན་ངན་སོང་གསུམ་
དང༌། བདེ་འགྲོ་མཐོ་རིས་གསུམ་སོགས་འཁོར་བའི་རྟོག་ཚོགས་ཡིད་ལ་གང་དྲན་རེས་འཇོག་མ་ཡིན་པས་བཙན་ཐབས་སུ་
བསླངས་ཏེ། དེའི་ལུས་ཀྱི་རྣམ་འགྱུར། ངག་གི་སྒྲ་སྐད་སོགས་སྨྱོན་པ་ཁྲོ་ལངས་པ་ལྟ་བུའི་སྤྱོད་པ་སྒོ་གསུམ་གཅིག་དྲིལ་གྱི་སྒོ་
ནས་སྡིག་པའི་རྒྱུ་འབྲས་སྣ་ཚོགས་ཀྱི་དོགས་པ་གང་དྲན་དང༌། དགེ་བའི་རྒྱུ་འབྲས་ཀྱི་རེ་བ་གང་དྲན་སྤྱོད་པས་ངལ་དུབ་ཀྱིས་ཐང་
ཆད་ཆད་པར་བྱ་ཞིང༌། མཚན་མོ་སྨྲ་བརྗོད་སོགས་གང་ཡང་མི་བྱ་བར་བག་ཡངས་སུ་ཉལ་བར་བྱའོ། །སྐབས་སུ་སེམས་ཀྱི་རུ་
ཤན་ཁོ་ན་དང༌། ལུས་དང་ངག་ཀྱང་དེ་ལྟར་སོ་སོར་ཆུན་གཅིག་ཏུ་བྱ་བ་སོགས་རང་རྒྱུད་ལ་གང་ཕན་ཉམས་སུ་ལེན། རབ་ཏུ་ཤན་
འབྱེད་པའི་རྟགས་མ་ཐོན་པར། འབྲིང་ཞག་ཉེར་གཅིག ཐ་ནའང་བདུན་གཅིག་ཞག་གསུམ་སོགས་ལ་འབད་པ་བསྐྱེད་འཚལ།
དེ་ལྟར་སྤྱོད་པའི་ཕན་ཡོན་ནི་གཞུང་ནས་ཅི་སྐད་བཤད་པ་ལྟར་འབྱོངས་པ་ལ་ཐེ་ཚོམ་མེད་པས་གལ་ཆེའོ། །གཉིས་པ་དངོས་གཞི་
དབང་བསྐུར་བ་ལའང་སྦྱོར་དངོས་རྗེས་གསུམ་ལས། དང་པོ་ནི། མཎྜལ་ལ་དྲི་བཟང་བྱུག་ཅིང༌། སྟེང་དུ་ཙཀླིའམ་མར་ཚོན་གྱིས་
མུ་ཁྱུད་དང༌། འོད་ལྔའི་ར་བ་ཟླུམ་སྐོར་སྤྲོས་པ་དང་བསྟུན། མེ་ཏོག་གི་ཚོམ་བུ་ལྔ་སོགས་རང་གཞུང་ལྟར་བྱ། གཉིས་པ་ནམ་
ལངས་དུས་སློབ་མའི་དྲི་བཟང་ངམ་བདུད་རྩི་ཅན་གྱི་ཤིང་དང༌། མཁན་པ་དཀར་པོ་དང༌། འོམ་བུའི་ཁུ་བས་རང་ལུས་མགོ་མཇུག་

ཐམས་ཅད༌་ལེགས་པར་བཀྲུས༌ཤིང༌། ཉི་མ་རྩེ་ཤར་ལ་ལག་སྟོང་མིན་པས་ཕྱག་རྟེན་མཎྜལ་འབྱོར་ཚད་དམ། མེ་ཏོག་སོགས་
ཐོགས་ཏེ་བླ་མའི་སྒོ་དྲུང་དུ་འདུས་ལ། ལས་སློབ་ཀྱིས་ཁྲུས་ནས་དབྱུངས་འཕྲལ་བླ་མའི་དྲུང་དུ་སྟོད་གཡོགས་ཕུད་ནས་ཐལ་མོ་
སྙིང་ཁར་སྦྱར་ལ་དགའ་བའི་མདངས་དང་བཅས་ཏེ་འཁོད་དོ། །བླ་མས། བུ་ཁྱོད་སུ་ཡིན༴ སོགས་ནས་གཞུང་ལྟར་ལྔ་ཚན་
ལྔའི་མཎྜལ་འབུལ་བ་རྣམས་བྱའོ། །དེ་ནས་སྤྲོས་མེད་ཀྱི་བྱིན་རླབས་དབབ་པའི་ཆེད་དུ། ཁྱེད་རང་རྣམས་རང་རང་གི་
གདན་ལས་ལངས་ཏེ་སྟོད་གཡོགས་ཕུད་ནས་ཐལ་མོ་སྙིང་ཁར་སྦྱོར། རྐང་བའི་ལོང་བུ་གཉིས་གཤིབས་
ནས་བླ་མ་གཞིའི་ཀུན་ཏུ་བཟང་པོའམ་རྡོ་རྗེ་སེམས་དཔའ་དངོས་ཡིན་སྙམས་པའི་ངེས་ཤེས་བསྐྱེད་ལ་རྟོག་
པ་གཞན་གྱིས་བར་མ་ཆོད་པར་རླུང་མིག་སེམས་གསུམ་གཅིག་དྲིལ་གྱིས་བླ་མའི་ཐུགས་ཀར་མ་ཡེངས་པར་
གཏོད་ཅིག ཅེས་བླ་མས་དགོངས་པ་མི་གཡོ་བའི་ངང་ནས་ཕྱག་སྐྱབས་སྦྱིན་གྱི་ཕྱག་རྒྱ་སློབ་མ་སོ་སོ་ལ་གཏོད་པའི་ཚུལ་གྱིས་
ཨ་དྲུག་བརྩེགས་དྲག་ལ་ཐུང་བར་བརྗོད་པས། སློབ་མའི་ལུས་འཕར་བ་དང༌། ངག་གསལ་ཞིང་སྨྲ་བ། སེམས་མི་
རྟོག་པ་ཤར་བ་ནི་ཡེ་ཤེས་པ་དབབ་པ་ཡིན་ནོ། །དེ་ནས་དངོས་གཞི་དོན་དམ་ཐུགས་ཀྱི་དཀྱིལ་འཁོར་དུ་
གཞུག་པ་ནི། སེམས་ཀྱི་མཚངས་བཙལ་བ་བྱུང་གནས་འགྲོ་གསུམ་མཁན་པོ་དང་བཅས་པའི་རྩད་བཅད་
ནས་སེམས་ཀྱི་ཁང་བུ་གཤིག་པར་བྱ་བའི་ཕྱིར་ལེགས་པར་སྙན་གཏོད་ལ་དོན་ཡིད་ལ་ངེས་པར་གྱིས་ཤིག
ཅེས་བརྡ་སྦྱར་ལ། བླ་མས་རྡོ་རྗེ་དང་བཅས་སྐྱབས་སྦྱིན་གྱི་ཕྱག་རྒྱ་ཕྱོགས་སོ་སོར་རིམ་པར་གཏད་བཞིན་ཚིག་དག་ཅིང་སྙན་པས་
དལ་བུས་སུ། སློབ་མ་ཁྱེད་རང་རྣམས་ལུས་གནད་དེ་ཉིད་ཀྱིས་ཁ་ཤར་གྱི་ནམ་མཁར་གཏོད་ཅིག་བྱས་ལ། ཨེ་
མ་སྐལ་ལྡན་ཤར་ཕྱོགས་ཀྱི་ནམ་མཁའི་དཀྱིལ་ལ་ཕར་གམ་གམ་སོང༌དང༌། ཞེས་ལན་གསུམ་བརྗོད་དེ་དར་
གཅིག་བཞག་ལ། ཡང་འགྲོ་ན་འགྲོ་ས་འདུག་གམ། འགྲོ་བའི་མཁན་པོ་འདུག་གམ། ཞེས་བརྗོད་ཅིང་། སློབ་མས་
ཀྱང་ལེགས་པར་མཚངས་བཙལ། དེ་བཞིན་དུ་ཕྱོགས་གཞན་གསུམ་ལའང་དེ་ལྟར་བྱ་ཞིང་དྲིས་ཏེ། མཐར་འགྲོ་འོང་བསམ་
མཁན་དང་བཅས་ཧར་སེང་དུ་རྟོགས་ན་དེས་ཆོག མིན་ཀྱང་བྱུང་གནས་འགྲོ་གསུམ་བསྒོམ་རུང་གི་ནུས་པ་
རྒྱུད་ལ་བཞག་པ་ཡིན་པས་དོན་གོ་བར་གྱིས། དེའི་དོན་བརྡའི་སྒོ་ནས་སྟོན་པ་ཡིན་པས་འདི་ལྟར་ངེས་པར་
གྱིས་ཤིག གཞུང་ལྟར་བླ་མས་ཕྱག་མཛུབ་ནམ་མཁའི་དབྱིངས་སུ་བསྒྲེངས་ལ་ཡུག་ཡུག་ལན་གསུམ་བྱས་ཏེ། ནམ་མཁའི་
དབྱིངས་ལ་ལྟོས་ཤིག ཅེས་ལན་གསུམ་བརྗོད་དོ། །ཆོས་སྐུ་མཁའ་མཉམ་དག་པའི་དཀྱིལ་འཁོར་བསྟན་པའོ།
།སོགས་དབང་གཞུང་ལྟར་གཟེངས་བསྟོད་པ་ཡན་སོང་ནས། དེས་གཞི་ལམ་གྱི་སྣང་བ་ངོ་སྤྲད་པའམ་ལམ་བསྒོམ་
རུང་གི་ནུས་པ་རྒྱུད་ལ་བཞག་པ་ཡིན་ནོ། །ཞེས་བརྗོད་དོ། །མཐར་ཁས་ལེན་དང་གཏང་རག་གི་མཎྜལ་སོགས་སྤྱི་ལྟར་
ཤེས་པར་བྱ་ཞིང༌། སྤྲོ་ཞིང་ལོང་སྐབས་དང་བསྟུན་པའི་ཚོགས་དང༌། བཀའ་སྲུང་གསོལ་མཆོད་སོགས་མཐར་རྒྱས་སུ་གྲུབ་པར་

བྱའོ། །དེས་ཤིན་ཏུ་སྤྲོས་མེད་ཀྱི་དབང་གི་ཟིན་ཐོ་གྲུབ་ཟིན་པ་ལགས།
༈ གཞི་ལ་ལམ་གྱི་མཚམས་སྦྱར་ཏེ། །འབྲས་བུ་མངོན་བྱས་ཐབས་མང་ཡང༌། །ཀུན་ལས་ཁྱད་འཕགས་ངེས་གསང་དོན། །སྟོན་
མཛད་རྡོ་རྗེའི་བླ་མར་འདུད། །དེ་ལ་འདིར་བཞི་པ་རབ་ཏུ་སྤྲོས་མེད་ཀྱི་དབང་ཆོག་འོད་ཀྱི་དྲྭ་བ་ཞེས་བརྡ་ཐབས་ཁྱད་པར་ཅན་གྱི་
སྒོ་ནས་གཞི་སྣང་ཅར་ཕོག་ཏུ་ངོ་སྤྲོད་ཅིང༌། གཞི་ལམ་ཟུང་འཇུག་གི་ཡེ་ཤེས་འབྲས་བུ་ཐོབ་རུང་གི་ནུས་པ་རྒྱུད་ལ་འཇོག་པར་
བྱེད་པ་འདི་ལ་སྦྱོར་དངོས་རྗེས་གསུམ་ལས། དང་པོ་བཤམ་བཀོད་ཀྱི་རིམ་པ་གཞུང་ལྟར་དང༌། བླ་མའི་ཞལ་ཤར་ཕྱོགས་སུ་
གཟིགས་པ་སོགས་སོ། །གཉིས་པ་སྐབས་སུ་བབ་པའི་ཚེ་སློབ་མ་ཡི་གེ་བརྒྱ་པས་ཁྲུས་ནས་ཕྱུང་སྟེ། བླ་མའི་ཞལ་ལ་གདོང་ཕྱོགས་
ནས་འདུག་སྟེ། ལྔ་ཚན་ལྔའི་མཎྜལ་དབུལ། བླ་མས་མཎྜལ་གྱི་ཕན་ཡོན། མཎྜལ་ལྔ་ཚན་རྣམས་སོགས་ནས་སྤྱོད་པའོ། །
བར་བརྗོད་དོ། །འོ། དོན་དམ་ངེས་པའི་དཀྱིལ་འཁོར་དུ་འཇུག་པར་འདོད་པ་ཁྱེད་རྣམས་ཆོས་བརྒྱད་ཀྱི་
བསམ་པ་ཅན་དང༌། ཉན་རང་གི་རིགས་ཅན་ལམ་འདིར་འཇུག་པའི་སྐལ་བ་མེད་པས་གདམས་ངག་ཐབས་
ཀྱིས་རྐུ་བའི་བསམ་པ་སྤངས་ནས་བླ་མ་དང་ལམ་རྫོགས་པ་ཆེན་པོ་ལ་ཕྱིར་མི་ལྡོག་པའི་དད་བརྩོན་བརྟུལ་
ཞུགས་ལྡན་པའི་གང་ཟག་གི་ཆོས་སྐལ་ཡིན་པས་རང་རྒྱུད་ལ་ལེགས་པར་བརྟགས་ཤིང་དྲི་བ་འདི་ལ་ངེས་
པར་གྱིས་ཤིག ཅེས་བླ་མས། བུ་ཁྱོད་སུ་ཡིན༴ སོགས་དྲི་བ་དང་ལན་གསོལ། གནང་བ་སྦྱིན་པ་སོགས་ནས།ཞུགས་
ཤིག བར་བརྗོད། དེ་ནས་དངོས་གཞིའི་དབང་ལ། འོ། རིགས་ཀྱི་བུ་རྣམས་ཉོན་ཅིག ། དེ་ལ་མཐར་ཐུག་དོན་གྱི་
དབང་བསྐུར་བ་ལ་བདག་གཞན་འཁོར་བ་ལས་བསྒྲལ་བར་འདོད་པའི་ངེས་འབྱུང་ཁྱད་པར་ཅན་དང༌།
གདམས་པ་དང་བླ་མ་ཡ་མ་བྲལ་བའི་དད་པ་ཁྱད་པར་ཅན་མེད་ན་ཆོས་རྫོགས་པ་ཆེན་པོ་ཡིན་ཀྱང་གང་
ཟག་ངེས་པ་མེད་པས་རྒྱུད་ལེགས་པར་འཆོས་ལ། གཞི་གཏན་ལ་འབེབས་པ་ཀ་དག་ཁྲེགས་ཆོད་དང༌།
ལམ་ལྷུན་གྲུབ་ཐོད་རྒལ་གཉིས་ཀྱི་ལམ་བསྒོམ་རུང་དང༌། ནུས་པ་ཐོབ་རུང་གི་སྐལ་བ་རྒྱུད་ལ་འཇོག་པ་
ཡིན་པས་དད་གུས་མོས་པ་བརྟན་པོས་གསོལ་བ་བཏབ་པ་འདིའི་རྗེས་ཟློས་ལན་གསུམ་གནང་བར་ཞུ།
ཞེས་བརྡ་སྦྱར་ལ། ཀྱེ་ཀྱེ། བླ་མ་སོགས་ནས་བསྟན་དུ་གསོལ། ཞེས་པའི་བར་གསོལ་བ་གདབ་ལ། སེམས་ཉིད་ཀྱི་
རང་བཞིན་བསྟན་པའི་དབང་དངོས་ལ་ཁྱེད་རང་རྣམས་ཀྱི་ལུས་ངག་ཡིད་གསུམ་རང་བབས་སུ་ལྷོད་ལ་བླ་
མའི་ཐུགས་ཀར་མིག་ཅེར་རེ་གཏོད་ཅིག ཅེས་བླ་མས་དྲག་ཤུལ་གྱི་ངར་དང་བཅས་པས་སེམས་གང་ཡིན། ཞེས་ལན་
གསུམ་བརྗོད་པ་སོགས་གཞུང་ལྟར་རོ། །དང་པོ་སྤྲུལ་སྐུའི་དཀྱིལ་འཁོར་དུ་ཞུགས་པའི་དབང་ལ། རྟེན་འབྲེལ་
ལུས་ལ་བསྒྲིགས་ན་རྟོགས་པ་སེམས་ལ་འཆར་ཞེས་པ་ལྟར་མན་ངག་སྙིང་ཐིག་གི་དགོངས་པའི་མཐིལ། ལྟ་
ལུགས་སོགས་ཕལ་ཆེར་དང་མཐུན་ཡང༌། བལྟ་ཚུལ་ཀུན་ལས་ཁྱད་པར་དུ་འཕགས་པ་རང་ལུགས་ལ་རྩ་
འཁོར་ལོ་ལྔའི་འོད་རྩ་དྭངས་པར་བྱེད་པའི་ཐབས་ལྟ་སྟངས་དང༌། བཞུགས་སྟངས་གཟིགས་སྟངས་གནད་

དུ་བསྣུན་དགོས་ཏེ་དཔེར་ན་སྦྲུལ་གྱི་རྐང་ལག་རང་བཞིན་གྱིས་མི་མངོན་ཀྱང༌། ལུས་པོ་གཅུར་ཚེ་མངོན་པ་
སོགས་ཀྱི་དཔེས། དོན་ཉམས་སུ་ལེན་པ་ལ་ཐབས་འདི་དག་གལ་ཆེ་བས་ལམ་གྱི་ཡན་ལག་ཏུ་མེད་མི་རུང་
བ་ཡིན་པས། དང་པོ་ཆོས་སྐུའི་བཞུགས་སྟངས་སེངྒེའི་འདུག་ཚུལ་ལྟ་བུ་འདི་ལ་དབྱེ་བ་མང་ཡང་རང་ལུགས་
འདིར་རྐང་མཐིལ་གཉིས་ས་ལ་ཕབ། ལུས་ཀྱི་ཆ་བསྲངས་མགོ་བོའི་རྩལ་འཇིངས་པ་ལ་བསྐུར། ལག་སོར་
གཉིས་བསྒོངས་ཏེ་དཔྱི་མིག་གཉིས་ཀྱི་ཐད་ནས་སར་བཙུག་པ་དང༌། ཡང་རྐང་མཐིལ་གཉིས་མདུན་དུ་སྤྲད་
པའི་ལང་མོ་གཉིས་ཀྱི་ནང་ཐད་དྲང་པོར་ལག་སོར་གཉིས་བཙུགས་པ་སྟེ་ཕྱོགས་གཉིས་ཉམས་ལེན་སྐབས་
རང་ཁམས་དང་བསྟུན་ལ། མཐར་གླང་པོའི་ལྟ་སྟངས་ཞེས་པ་ནི་མིག་ཐད་དྲང༌དུ༌བལྟ་བ་དང༌། སེངྒེའི་
མཆོངས་སྟབས་ཞེས་མིག་གྱེན་ལ་ལྡོག་སྟེ་ལག་པ་གཉིས་སྙིང་གི་ཐད་གདེངས་ཤིང་མཆོངས་སྟབས་བྱས་ཏེ་
རིག་པ་འོད་ཀྱི་གོང་བུར་གྱུར་པ་ཤར་ཕྱོགས་མངོན་པར་དགའ་བའི་ཞིང་དུ་སྐར་མདའ་ལྟར་འཕངས་ཏེ་ཕྱིར་
མི་ལྡོག་པའི་ངེས་ཤེས་དང་བཅས་པས་ཆོས་ཉིད་སྐྱེ་བ་མེད་པའི་ངང་དུ་ཞོག་ཅིག ཅེས་བརྡ་སྦྱར་ལ། བླ་མས་
གསུང་གསལ་ངག་སྙན་པས་ཕྱག་སྐྱབས་སྦྱིན་གྱི་ཕྱག་རྒྱ་ཤར་ཕྱོགས་ཀྱི་ནམ་མཁའ་ལ་གཏད་དེ་འདི་ལྟར་བརྗོད་དོ། །ཨེ་མ་
སྐལ་ལྡན་སེམས་ཀྱི་བུ༴ སོགས་ནས། དེ་ཁོ་ན་ཉིད་སྟོན་ཏོ། །བུ་ཁྱོད་དེར་གླང་པོ་ཆེའི་ལྟ་སྟངས་ཀྱིས་ལྟོས་ལ་
སེངྒེའི་མཆོངས་སྟབས་ཀྱིས་མཆོངས་ཤིག ཨ་ཨ་ཨཱཿ༔ ཞེས་སྐུ་གསུམ་ལས་ཕྱིར་མི་ལྡོག་པའི་རྒྱས་གདབ་བོ། །ཡང་
སློབ་མའི་ཁ་ལྷོར་བལྟ་བཅུག་ལ། ཡང་ལོངས་སྐུའི་བཞུགས་སྟངས་གླང་པོ་ཆེ་ལྟ་བུ་ནི་ཁ་སྦུབ་ལ་པུས་མོ་གཉིས་
བྲང་ལ་སྦྱར། གྲུ་མོ་གཉིས་ས་ལ་བཙུགས་ཏེ་ཐལ་མོ་གཉིས་ཀྱིས་མགྲིན་པ་ཡིད་ཙམ་བཏེག རྐང་པའི་སོར་
མོ་ཕྱིར་ཕུལ་ཏེ་བསྐུམས། མིག་ཐད་དྲང་དུ་བལྟ། མཐར་སེངྒེའི་ལྟ་སྟངས་ཞེས་པ་ནི་མིག་གྱེན་དུ་ལྡོག སྟག་
མོའི་མཆོངས་སྟབས་ནི་མིག་འཕྲེད་ལ་བལྟ་ཞིང་སྐེད་པ་ཉེད་ཉེད་བྱས་ཏེ། རིག་པ་འོད་ཀྱི་གོང་བུ་ལྷོ་ཕྱོགས་
དཔལ་དང་ལྡན་པའི་ཞིང་དུ་སྐར་མདའ་ལྟར་འཕངས་ཏེ་ཕྱིར་མི་ལྡོག་པའི་ངེས་ཤེས་གྱིས་ལ་ཆོས་ཉིད་སྐྱེ་བ་
མེད་པའི་ངང་དུ་ཞོག་ཅིག ཅེས་བརྡ་སྤྲད་ལ། གོང་ལྟར། ཨེ་མ་སྐལ་ལྡན་སེམས་ཀྱི་བུ་ཁྱོད་ཉོན་ཅིག ལྷོ་ཕྱོགས་
སོགས་ནས། སྟག་མོའི་མཆོངས་སྟབས་ཀྱིས་མཆོངས་ཤིག ཨ་ཨ་ཨཱཿ ཞེས་ཕྱིར་མི་ལྡོག་པའི་རྒྱས་གདབ་བོ། །ཡང་
སློབ་མའི་ཁ་ནུབ་ཏུ་བལྟ་བཅུག་ལ། ཡང་སྤྲུལ་སྐུའི་བཞུགས་སྟངས་དྲང་སྲོང་ལྟ་བུ་ནི་ལུས་ཙོག་པུར་རྐང་མཐིལ་
གཉིས་ས་ལ་ཕབ། པུས་མོ་གཉིས་བྲང་ལ་སྦྱར། རྒལ་ཚིགས་དྲང་པོར་བསྲངས། རྒྱུ་མ་ཡིད་ཙམ་གྱེན་ལ་
འཐེན་ནས་རྒལ་པ་ལ་བཅར། ལག་པ་གཉིས་རེའུ་མིག་ཐུར་དུ་བསྣོལ་ནས་པུས་མོ་བཀབ་ན་ཚ་བའི་ནད་
སེལ། གལ་ཏེ་བསྣོལ་ནས་མཆན་ཁུང་གཉིས་སུ་རེག་ན་གྲང་བའི་ནད་སེལ། གྲུ་མོ་གཉིས་པུས་མོ་གཉིས་

ཀྱི་སྟེང་དུ་བསླངས་ཏེ་ཐལ་མོ་བསྒོངས་ནས་ལྐོག་མ་བཏེག་ན་ཚ་གྲང་སྙམ་པའི་དགོས་པ་ཡོད་པས་དེ་ལྟར་
དང༌།མཐར་དཔལ་ཆེན་རྔམས་སྟབས་ཀྱིས་ཞེས་པ་ནི་མིག་གཡོན་ཟུར་ནས་ཁད་ཀྱིས་ཐད་དྲང་དུ་བལྟ་བ་
དང༌། ཁྱུང༌ནམ་མཁའ་ལྡིང༌བའི་འགྲོས་སྟབས་ནི་མིག་གྱེན་དུ་ཅུང་ཟད་ཟློག་སྟེ། རིག་པ་འོད་ཀྱི་གོང་བུ་
ནུབ་ཕྱོགས་པདྨ་བརྩེགས་པའི་ཞིང་ཁམས་སུ་སྐར་མདའ་ལྟར་འཕངས་ཏེ་ཕྱིར་མི་ལྡོག་པའི་ངེས་ཤེས་གྱིས་
ལ་ཆོས་ཉིད་སྐྱེ་བ་མེད་པའི་ངང་ལ་ཞོག་ཅིག ཅེས་བརྡ་སྤྲད་ལ། གོང་ལྟར། ཨེ་མ། སྐལ་ལྡན་སེམས་ཀྱི་བུ་ཁྱོད་
ཉོན་ཅིག །ནུབ་ཕྱོགས་སོགས་ནས། སོང་ཞིག ཨ་ཨ་ཨཱཿ ཞེས་ཕྱིར་མི་ལྡོག་པའི་རྒྱས་གདབ་བོ། །ཡང་སློབ་མའི་ཁ་བྱང་
དུ་བལྟ་བཅུག་ལ། ཡང་ཡན་ལག་གི་འདུག་སྟངས་བྱ་རྒོད་སྤུངས་པ་ལྟ་བུ་ནི་རྐང་པའི་མཐིལ་གཉིས་ས་ལ་ཕབ།
གཙོས་པོ་ས་ལ་མ་རེག་པས་ལུས་པོ་རན་ཙམ་རྒུར། ལག་པ་གཉིས་ཐལ་མོ་གཙོས་པོའི་སྟེང་དུ་བསྣོལ།
མིག་གྱེན་དུ་བཟློག་སྟེ་ཞིང་ཁམས་ཡིད་ལ་བྱ།མཐར་རྡོ་རྗེ་འཆང་གི་ལྟ་སྟངས་ཞེས་ལག་གཉིས་ཁུ་ཚུར་སྙིང་
གར་བསྣོལ་བ་དང་ཕྱིར་འཕངས་པ་ལ་གློག་དམར་འཁྱུགས་སྟངས་བྱ་བ་ཡིན་པས་རིག་པ་འོད་ཀྱི་གོང་བུ་
སྐར་མདའ་ལྟར་བྱང་ཕྱོགས་ལས་རབ་རྫོགས་པའི་ཞིང་དུ་འཕངས་ཏེ་ཕྱིར་མི་ལྡོག་པའི་ངེས་ཤེས་གྱིས་ལ་
ཆོས་ཉིད་སྐྱེ་བ་མེད་པའི་ངང་དུ་ཞོག་ཅིག ཅེས་བརྡ་སྤྲད་ལ་གོང་ལྟར། ཨེ་མ་སྐལ་ལྡན་སེམས་ཀྱི་བུ་ཁྱོད་ཉོན་
ཅིག འདི་ནས་བྱང་ཕྱོགས༴ སོགས་ནས་སོང་ཞིག ཨ་ཨ་ཨཱཿ ཞེས་ཕྱིར་མི་ལྡོག་པའི་རྒྱས་གདབ་བོ། །དེ་དག་ནི་
སོགས་དགོས་པ་ཡོད་དོ། །དེ་ལྟར་ན་དེ་དག་གིས་རང་བཞིན་སྤྲུལ་སྐུའི་ཞིང་བཞི་རུ་དབུགས་འབྱིན་པའམ་
འབྱིན་རུང་གི་ནུས་པ་རྒྱུད་ལ་བཞག་པ་ཡིན་ནོ། །ད་ལོངས་སྐུའི་དཀྱིལ་འཁོར་དུ་ཞུགས་པའི་དབང་ནི་ཁྱེད་
རང་རྣམས་རྐང་པ་རྡོ་རྗེའི་སྐྱིལ་ཀྲུང་གིས་འདུག་ལ་ལག་པ་གཉིས་རྡོ་རྗེ་ཁུ་ཚུར་ལྟེ་འོག་ཏུ་འཆིངས་ཤིང༌།
མིག་ཧ་རེ་ར་གཙུག་ཏོར་རྣམ་པར་བལྟ་བའི་ལྟ་སྟངས་གྱིས། ཡང་གླང་པོའི་ལྟ་སྟངས་མིག་ཐད་དྲང་དུ་བལྟ་
བ་དང༌། སེངྒེའི་མཆོངས་སྟབས་ལག་པ་ཁུ་ཚུར་བཅས་སྙིང་གི་ཐད་ནས་ཕར་གདེངས་ཏེ་མཆོངས་སྟབས་
གྱིས་ལ་དབུས་ཕྱོགས་རྒྱན་སྟུག་པོ་བཀོད་པའམ། དུར་ཁྲོད་མེ་རི་འབར་བའི་ཞིང་ཁམས་སུ་རིག་པ་འོད་ཀྱི་
གོང་བུ་སྐར་མདའ་ལྟར་འཕངས་པས་ཕྱིར་མི་ལྡོག་པའི་ངེས་ཤེས་གྱིས་ཤིག ཅེས་བརྡ་སྤྲད་ལ། གོང་ལྟར། ཨེ་མ།
སྐལ་ལྡན་སེམས་ཀྱི་བུ་གཅིག་པོ་ཉོན་ཅིག དེ་དག་ཐམས་ཅད་ལས་སོགས་སོང་ཞིག ཨ་ཨ་ཨཱཿ ཞེས་སྐུ་གསུམ་
ལས་ཕྱིར་མི་ལྡོག་པར་རྒྱས་གདབ་བོ། །དེས་རང་བཞིན་སྤྲུལ་པའི་ཞིང་བཞིར་རྫོགས་སྨིན་སྦྱང་བ་ལོ་ལྔ་བརྒྱར་
མཐར་སོན་ཏེ། དབུས་ཕྱོགས་དུར་ཁྲོད་མེ་རི་འབར་བའི་ཞིང་ཁམས་སུ་ཕྱིར་མི་ལྡོག་པའི་ས་ལ་དབུགས་
དབྱུང་བའི་ནུས་པ་རྒྱུད་ལ་བཞག་པ་ཡིན་ནོ། །དེ་ནས་ཆོས་སྐུའི་དཀྱིལ་འཁོར་དུ་ཞུགས་པའི་དབང་ནི་ཁྱེད་

རང་རྣམས་ཆོས་སྐུ་སེངྒེའི་འདུག་སྟངས་གྱིས་ལ་མིག་ཆོས་སྐུའི་གཟིགས་སྟངས་གྱེན་སྤྲུལ་སྐུའི་གཟིགས་
སྟངས་ཐུར། ལོངས་སྐུའི་གཟིགས་སྟངས་གཡས་དང་གཡོན་དུ་མིག་འདྲིལ་ལ་མཐར་མིག་ཐད་དྲངས་སུ་
བཞག་སྟེ་རང་རིག་ཟང་ཐལ་རྗེན་པའི་ཡེ་ཤེས་སྐྱེས་བུ་ལས་ཟིན་ལྟ་བུ་རང་བབས་སུ་ལྷོད་དེ་གློད་ལ་ཚིག་ལ་
སྙན་གཏོད་འཚལ། ཞེས་བརྡ་སྤྲད་ལ། ཨེ་མ། སྐལ་ལྡན་སེམས་ཀྱི་བུ་གཅིག་པོ་ཉོན་ཅིག དེ་ལས་ཀྱང་འདས་
པའི་སོགས་ནས། སླར་མ་ལྡོག་ཅིག བར་བརྗོད། དེ་ནས་དོན་གསུམ་པ་དབང་ལས་ཐོབ་པའི་ངོ་སྤྲོད་བྱ་བ་ལ།
ཁྱེད་རང་སྤྲུལ་སྐུའི་བཞུགས་སྟངས་དྲང་སྲོང་ཙོག་པུ་ལྟར་གྱིས་ལ་གཟིགས་སྟངས་མིག་ཅུང་ཐུར་དུ་ཕབ་ནས་
ཚིག་གི་དོན་ངེས་པར་ཟུངས་ཤིག །ཅེས། ཨེ་མ། སྐལ་ལྡན་སེམས་ཀྱི་བུ་གཅིག་པོ། །སེམས་ཉིད་ངོ་བོ་སོགས་
ནས། སྤྲུལ་སྐུ་ལམ་འཛིན་སླར་མ་ལྡོག་ཅིག བར་ལན་གཅིག ཡང་ལོངས་སྐུའི་བཞུགས་སྟངས་གྱིས་ལ་མགྲིན་
པ་ཐད་དྲང་དུ་བཞག མིག་ཅུང་ཟད་དབབ་ལ་སླར་ཚིག་ལ་སྙན་གཏོད་འཚལ། ཞེས། ཨེ་མ་སོགས་ནས་སླར་
མ་ལྡོག་ཅིག བར་ལན་གཅིག ཡང་ཆོས་སྐུའི་འདུག་སྟངས་ཀྱིས་འདུག་ལ་མགྲིན་པ་བསྟོད་མིག་ཐད་དྲངས་སུ་
ལྟོས་ལ་ཚིག་ལ་སྙན་གཏོད་འཚལ། ཞེས། ཨེ་མ་སོགས་སླར་མ་ལྡོག་ཅིག །བར་ལན་གཅིག་གོ །དེ་ནས་རང་
ལུས་དྲང་པོར་རང་བབས་སུ་འདུག་ལ་དོན་ཡིད་ལ་ཟུངས་ཤིག དེ་དག་གི་དོན་ཅུང་ཟད་བཤད་ན་སོགས་ཚེ་
འདི་ཉིད་ལ་ཕྱིན་པར་གྱིས་ཤིག ཅེས་པའི་བར་སྒྲ་དག་ལ་དལ་བུས་བརྗོད་པར་བྱའོ། །དེ་དག་གིས་ལམ་སྒོམ་རུང་
དང༌། འབྲས་བུ་ཐོབ་རུང་གི་ནུས་པ་རྒྱུད་ལ་བཞག་པ་ཡིན་ནོ། །དོན་བླ་མའི་དྲུང་དུ་མན་ངག་གི་དམར་ཐག་
མ་བཅད་ན་གང་ཟག་དབང་རབ་རྣམས་ལས། འབྲིང་མན་ཆད་ལ་གཞི་ལམ་གྱི་སྣང་བ་ཤན་འབྱེད་ལ་
བཟླས་ངོ་སྤྲོད་དམར་བཅིངས་སུ་མ་ཐོབ་ན་གོ་བ་དང་ཡིན་ལོ་ཙམ་གྱིས་ཡིད་དཔྱོད་མཐར་འཛིན་གྱི་ཕྱོགས་
སུ་ལྷུང་ཉེན་ཆེའོ། །དོན་གསུམ་པ་དབུགས་དབྱུང་སོགས་ནས། ཐོབ་པ་ཡིན་ནོ། །ཞེས་པའི་བར་བརྗོད་ལ། འབྱོར་
ན་དངོས་པོའི་མཎྜལ་གྱིས་དགའ་སྟོན་བྱ་ཞིང༌། དེའི་དགོས་ཆེད་དང་ཡོན་ཏན་བརྗོད་པ་ནི། དགའ་སྟོན་ནི་དབང་གི་རྗེས་
ལ་སོགས། ཞེས་གསུངས་སོ། །བར་བརྗོད་པར་བྱ། མཐར་ཁས་ལེན་གཏང་རག་གི་མཎྜལ་སོགས་སྤྱི་ལྟར་མཐའ་རྒྱས་སུ་
བྱའོ། །དེས་རབ་ཏུ་སྤྲོས་མེད་དབང་གི་ཟིན་ཐོ་གྲུབ་ཟིན་པ་ཡིན་ནོ། །ཨེ་མ་སྐུ་གསུམ་རྒྱལ་བས་འགྲོ་ཁམས་རྒྱ་མཚོ་ཡི། །
གདུལ་བྱ་འདུལ་བྱེད་ཆོས་སྒོ་མཐའ་ཡས་བསྟན། །ཀུན་གྱི་བཅུད་ཕུར་རྒྱུད་ལུང་མན་ངག་སྡེ། །ཆེས་ཆེར་ཡང་ཟབ་འོད་གསལ་
རྫོགས་པ་ཆེ། །མཐོང་ཐོས་ཙམ་ཡང་ཨུ་དུམ་ཝཱ་ར་ལྟའི། །ལམ་ཟབ་འདི་འདྲའི་སྨིན་གྲོལ་བདུད་རྩིའི་རྒྱུན། །མྱོང་བའི་སྐལ་བ་
ལྡན་པའི་ངེས་ཤེས་ནི། །དངོས་སམ་རྨི་ལམ་ཡིན་སྙམ་དད་གསུམ་གྱིས། །སྤྲོ་དགའི་ཚད་ལ་དཔེ་ཟླར་མ་མཆིས་ཀྱང༌། །འདི་སྣང་
དགའ་མའི་བཞིན་ལ་རབ་འཕྱན་པས། །ཇི་བཞིན་ཉམས་སུ་མ་མྱོང་བདག་འདྲ་དག ། །ཆུ་གཏེར་འགྲམ་དུ་སྐམ་རེག་གིས་
གདུང་ལྟར། །བཤད་ཡམ་ཚིག་དང་རང་མཐོང་བླུན་བསྒོམ་སོགས། །ཕྱོགས་ལྷུང་ཆོས་བརྒྱད་གདོན་གྱིས་བསླུས་འདི་ལ། །

བསམ་ན་སྐྱོ་བ་འཕེལ་ཞིང་མཆི་མ་དཀུ། །ཀྱེ་མ། ད་ལྟ་སྙིགས་མའི་གདོན་གྱིས་རབ་གཟིར་རྐྱེན། །མཁས་གྲུབ་རྒྱུ་སྐར་དབང་པོ་
བསྟན་འགྲོའི་དཔྱིད། །ཆུ་ལྷར་ཕྱོགས་ཤིང་མི་མཐུན་དུ་མས་གཙེས། །མདོ་སྔགས་བསྟན་གཉིས་དབྱིངས་སུ་གཟིམ་ལ་ཉེ། །བྱས་
ཚད་དོན་མེད་དུཿཁའི་རྒྱུ་འབྲས་ལ། །དབང་མེད་སྤྱོད་རྣམས་སྐྱབས་ཀྱིས་སྐྱོབ་པར་དཀའ། །ད་ལྟ་བཞུགས་དང་སླད་ནས་འབྱོན་
གྱུར་པའི། །རིས་མེད་སྤོང་ཀློག་བསྟན་འཛིན་སྐྱེས་ཆེན་རྣམས། །སྨིན་གྲོལ་གདམས་པས་རང་རྒྱུད་དག་མཛོད་ལ། །དུས་ལ་
བབས་ཚེ་བསྟན་འགྲོར་ཕན་བདེའི་ཆེད། །བརྒྱུད་པའི་ཕྱག་ལེན་རྒྱུད་དོན་དང་མཚུངས་ལས། །གཟུ་ལུམས་རས་ཆོད་དབང་ཟ་མ་
ཡིན་པ། །ཐལ་མོ་སྙིང་ནས་སྦྱར་ཏེ་གསོལ་བ་འདེབས། །ལོག་རྟོགས་ཁེངས་སེམས་མ་ཡིན་གཅམ་བུ་བདག །བགྲང་བྱ་སོན་ནས་
ལྷག་བསམ་དག་པའི་ངག །སྤ་གསང་མེད་པར་དྲང་པོར་ཞུ་བ་ལགས། །ནོངས་པར་གྱུར་ན་སྙིང་ནས་བཟོད་པར་གསོལ། །བླུན་
པོའི་རང་མཚངས་སྟོན་བྱེད་སྤེལ་འདི་ལ། །རང་འདོད་ཆོས་བརྒྱད་དུག་གིས་མ་མྱོས་པས། །ལེགས་པའི་ཆ་མཆིས་གྱུར་ན་དུས་
གསུམ་གྱི། །དགེ་ཚོགས་ལྷན་ཅིག་རྒྱལ་སྲས་བྱང་སེམས་དང༌། །བརྒྱུད་ལྡན་བླ་མས་ཡོངས་བསྔོས་ཅི་བཞིན་དུ། །སྨོན་པའི་
གནས་ཀུན་འགྲུབ་པའི་གྱུར་གྱུར་ཅིག །ཅེས་བཅོས་མིན་ཤུགས་འབྱུང་གི་བཀྱལ་ཚིག་བཅས་རྫོགས་ཆེན་གཞི་ལམ་གྱི་སྨིན་གྲོལ་
ངོ་སྤྲོད་ལེགས་པར་ཕུལ་བས་དོན་ལ་དབང་འབྱོར་བ་གྲུབ་དབང་དམ་པ་ཤཱཀྱ་ཤྲཱིས་ཀུན་ཕན་གྱི་ཐུགས་བསྐྱེད་ཁོ་ནས་ལན་གཅིག་
མིན་པར་དངོས་བརྒྱུད་ནས་བླ་མ་ཡང་ཏིག་ཡིད་བཞིན་ནོར་བུའི་དབང་གི་བསྐུར་ཐབས་གང་ཟག་ལས་དང་པོ་པ་ལ་གོ་སླ་བའི་
མཚམས་སྦྱར་ཞིག་དགོས་ཞེས་གསུང་ནན་དངོས་པོའི་མཎྜལ་བཅས་དང༌། གཞན་ཡང་ལམ་འདིར་གཅིག་ཏུ་གུས་པའི་དམ་པ་
མང་པོས་ཀྱང་ཡང་ཡང་བསྐུལ་བས་གསུང་ངོ་ལྡོག་མིན་ཙམ་དུ། ལུགས་གཉིས་ཀྱི་མདོ་ཤོར་ཀུ་སཱ་ལི ༧རིག་འཛིན་སྣ་ཚོགས་
རང་གྲོལ་རྩལ་ཞེས་འབོད་པའི་གདོལ་སྤྱོད་པོས་བླ་མ་ལ་གསོལ་བ་ཡང་ཡང་བཏབ་ནས་བྲིས་པ་ཡང་དཔྱད་བཅས་ཤིང་འབྲུག་
སྟོན་ཟླ་ར་བ་སྟོན་པས་ཆོས་འཁོར་བསྐོར་བའི་དུས་ཆེན་༧ལྕེ་བཙུན་སེང་གེ་དབང་ཕྱུག་འོད་ཕུང་དུ་གཤེགས་པའི་ཟླ་ཚེས་
དགེ་བར་གྲུབ་པར་བགྱིས་པའི་དགེ་བས་ལམ་འདིའི་ཞབས་ཏོག་ཏུ་ལེགས་པར་གྱུར་ནས་ཡིད་ཅན་རྒྱ་མཚོ་སྨིན་ཅིང་གྲོལ་ཏེ་
འཁོར་བ་དོང་ནས་སྤྲུགས་པའི་རྒྱུར་གྱུར་ཅིག ། ། །དགེའོ། ། དགེའོ། ། དགེའོ། །
༈ རྒྱལ་བ་ཀུན་གྱི་གཤེགས་ཤུལ་གཅིག་པུ་ལ། །རྒྱལ་སྲས་སེམས་དཔའ་རྣམས་ཀྱང་དཀའ་བའི་གནས། །ཨ་ཏི་རྡོ་རྗེ་སྙིང་པོའི་
གཞུང་བཟང་པོ། །ལེགས་པར་འདོམས་ལ་དགའ་རབ་དཔའ་བོ་བཞིན། །བསྟན་པའི་ཤིང་རྟ་ཀློང་ཆེན་རབ་འབྱམས་ཞེས། །རྡོ་
རྗེའི་ལུང་གིས་ཤིས་བརྗོད་སྟོབས་པའི་གནས། །གང་དེའི་འདྲ་འབག་བླ་མ་ཡང་ཏིག་གི །དབང་ཆོག་གསལ་བྱེད་སྔོན་མེད་ཁྱད་
ནོར་འདི། །སྲས་བཅས་རྒྱལ་རྣམས་གདུལ་བྱར་ཐུགས་བརྩེ་བ། །གཅིག་ཏུ་མཐུན་པའི་གཟུགས་སྐུ་འགྲོ་འདུལ་རྗེའི། །གསུང་
ཟབ་རྡོ་རྗེའི་ཚིག་གི་ངོ་མཚར་རླབས། །སྐལ་བཟང་འགའ་ཡི་དཔལ་དུ་ལེགས་ཤར་བ། །མི་ཟད་པར་གྱི་འཕྲུལ་ལས་ཆོས་ཀྱི་རྒྱུན།
།སླད་ནས་སླད་ཀུན་སྤེལ་བའི་ཐུགས་བསྐྱེད་ཅན། །བླ་མ་ཡེ་ཤེས་རྒྱ་མཚོའི་ཕྲིན་ལས་ཀྱིས། །བསྐྲུན་ཏེ་གདན་ས་ཐེག་མཆོག་གླིང་
དུ་བཞུགས། །ཞེས་པའང་ཁྱབ་བདག་རྗེ་བཙུན་བླ་མའི་ཞབས་རྡུལ་སྤྱི་བོར་ལེན་པའི་སྙོམ་ལས་པ་ཀུན་བཟང་རྣམ་རྒྱལ་གྱིས་གུས་
པས་བྲིས་པའོ། །ཤུ་བྷཾ། ། །།

༄༅། །ཁ་བྱང་ཉི་མའི་སྙིང་པོ་བཞུགས་སོ། །
༄༅། །ཁ་བྱང་ཉི་མའི་སྙིང་པོ་ཞེས་བྱ་བ། དཔལ་ཀུན་ཏུ་བཟང་པོ་ལ་ཕྱག་འཚལ་ལོ། །གདོད་མའི་མགོན་
པོ་རྒྱལ་བ་གངས་ཅན་མཚོ། །མཁྱེན་བརྩེའི་རང་བཞིན་གཏིང་དཔག་མི་ནུས་ཤིང༌། །ཕྱི་མའི་མུ་མཐར་འགྲོ་
བའི་བདེ་འབྱུང་གནས། །གང་ཡིན་དེ་ལ་ཐོག་མར་ཕྱག་འཚལ་ལོ། །སངས་རྒྱས་རྣམས་ཀྱི་བཀའ་གསང་རྒྱ་
ཆེ་ལས། །ངེས་པའི་སྙིང་པོ་མངོན་སུམ་འོད་གསལ་ལམ། །གསང་བ་སྙིང་ཐིག་ཡི་གེ་གྲངས་མང་དོན། །ཡང་
ཟབ་ཡིད་བཞིན་ནོར་བུ་གསལ་བར་བྱ། །གསང་བ་ཡང་གསང་ཡང་ཟབ་རྨད༌བྱུང༌ གང༌། །གཅིག་དང་
བཞི་དང་གསུམ་ཚན་བཅུ་དང་གསུམ། །སྐལ་ལྡན་རྣམས་ཀྱི་མ་རིག་མུན་པ་སེལ། །རྣམ་པར་དབྱེ་ན་སྡེ་ཚན་
འདི་བདག་གོ །ལོ་རྒྱུས་དང་ནི་དབང་ཆོག་རྣམ་པ་བཞི། །རྒྱ་མཚོ་སྐོར་གསུམ་དོན་ཁྲིད་སྐོར་གསུམ་དང༌། །
རྒྱབ་ཡིག་སྐོར་གསུམ་སྤྲིན་ཕུང་སྐོར་གསུམ་དང་། །ནམ་མཁའ་སྐོར་གསུམ་བདུད་རྩི་སྐོར་གསུམ་དང༌། །
སྒྲོན་མེ་སྐོར་གསུམ་འཁོར་ལོ་སྐོར་གསུམ་དང༌། །གེགས་སེལ་སྐོར་གསུམ་ནོར་བུ་སྐོར་གསུམ་དང༌། །མེ་
ལོང་སྐོར་གསུམ་སྙན་བརྒྱུད་སྐོཪ་གསུམ་དང༌། །སྒྲུབ་ཐབས་སྙིང་གི་དུམ་བུ་སྐོར་གསུམ་མོ། །དེ་དག་སོ་
སོའི་དགོས་པ་བསྟན་པ་ནི། །ལེགས་པར་བཤད་ཀྱི་རབ་ཏུ་ཡིད་ལ་ཟུངས། །ལོ་རྒྱུས་རིན་ཆེན་ཕྲེང་བ་ཉིད་
ཀྱིས་ནི། །ངེས་པའི་བཀའ་ལ་ངོ་མཚར་ཡིད་ཆེས་བསྟན། །དབང་ཆོག་སྐོར་བཞིས་སྐལ་ལྡན་སྨིན་པ་སྟེ། །
སྤྲོས་བཅས་བུམ་དབང་རྡོ་རྗེའི་སྐུ་ཐོབ་ཅིང༌། །བསྐྱེད་རྫོགས་ཟུང་འབྲེལ་དོན་ལ་དབང་བར་བྱེད། །སྤྲོས་
མེད་གསང་དབང་རྡོ་རྗེའི་གསུང་ཐོབ་ཅིང༌། །ཡེ་ཤེས་དྲོད་འབེབས་ཡི་གེ་འཁོར་ལོའི་དབང༌། །ཤིན་ཏུ་སྤྲོས་
མེད་ཤེས་རབ་ཡེ་ཤེས་ཀྱིས། །རྡོ་རྗེའི་ཐུགས་ཐོབ་བདེ་ཆེན་དོན་ལ་སྦྱོར། །རབ་ཏུ་སྤྱོད་མེད་ཚིག་དབང་རིན་
པོ་ཆེས། །ཡེ་ཤེས་དོན་ཐོབ་གདོད་མའི་ཟད་སར་ཕྱིན། །དེ་ཡི་ཕྱིར་ན་དང་པོར་དབང་ཐོབ་གཅེས། །རྒྱ་མཚོ་
སྐོར་གསུམ་དངོས་གྲུབ་མྱུར་དུ་འགྲུབ། །དེ་ལ་དམ་ཚིག་རྣམ་གྲོལ་རྒྱ་མཚོ་ཡིས། །སྤང་བླང་མཚམས་ཕྱེད་
རང་རྒྱུད་དག་པར་བྱེད། །ཚོགས་མཆོད་རིམ་པ་ཡིད་བཞིན་རྒྱ་མཚོ་ཡིས། །ཚོགས་གཉིས་རྫོགས་ཤིང་
དངོས་གྲུབ་རྣམ་གཉིས་ཐོབ། །བླ་མའི་རིམ་པ་དངོས་གྲུབ་རྒྱ་མཚོ་ཡིས། །བྱིན་རླབས་ཚད་མེད་རྟོགས་པ་
རྒྱུད་ལ་འཆར། །དེ་ཡི་ཕྱིར་ན་འདི་དག་ཤིན་ཏུ་གཅེས། །དོན་ཁྲིད་སྐོར་གསུམ་སྨིན་རྗེས་གྲོལ་བར་བྱེད།
སྔོན་འགྲོ་སེམས་སྦྱོང་བདུན་གྱི་དོན་ཁྲིད་ཀྱིས། །གོང་མའི་དོན་ལ་འཇུག་པའི་རྐང་སྟེགས་བྱེད། །དངོས་

གཞི་འོད་གསལ་སྙིང་པོའི་དོན་ཁྲིད་ཀྱིས། །བདེ་གཤེགས་སྙིང་པོའི་དོན་ལ་དངོས་སུ་སྦྱོར། །ཁྲེགས་ཆོད་ཡེ་
བབས་སོར་གཞག་དོན་ཁྲིད་ཀྱིས། །གཤིས་ཀྱི་ངང་དེར་མཐར་འཛིན་སྒྲོ་འདོགས་གཅོད། །དེ་ཡི་ཕྱིར་ན་
འདི་དག་སྙིང་དང་འདྲ། །རྒྱབ་ཡིག་སྐོར་གསུམ་ཉམས་ལེན་ཡིད་ཆེས་བསྐྱེད། །ཁྲེགས་ཆོད་རྒྱབ་ཡིག་ནམ་
མཁའ་དྲི་མེད་ཀྱིས། །བྱ་རྩོལ་གཉིས་མེད་རེ་དོགས་བྲལ་བར་བྱེད། །ཐོད་རྒལ་རྒྱབ་ཡིག་ཉི་ཟླ་གཟའ་སྐར་
གྱིས། །འོད་གསལ་རང་སྣང་གོང་འཕེལ་བཙན་ས་ཟིན། །བཏགས་གྲོལ་རྒྱབ་ཡིག་ཡིད་བཞིན་ལྷུན་གྲུབ་
ཀྱིས། །མངོན་སུམ་གོང་འཕེལ་བར་དོར་གྲོལ་བའི་གྲོགས། །སྤྲིན་ཕུང་སྐོར་གསུམ་སེམས་སྦྱོང་རྒྱབ་ཡིག་སྟེ།།
དབང་པོ་དམན་རྣམས་གོང་མར་དྲང་བའི་ཐབས། །དེ་ལ་བདེ་སྟོང་བདུད་རྩིའི་སྤྲིན་ཕུང་གིས། །བདེ་ཆེན་
ངང་དུ་འོད་གསལ་ཆེན་པོར་སྦྱོར། །རླུང་གི་སྦྱོར་བ་ཡེ་ཤེས་སྤྲིན་ཕུང་གིས། །གསལ་སྟོང་གཉིས་མེད་འོད་
གསལ་ངང་ལ་སྦྱོར། །རྣམ་པར་མི་རྟོག་ནམ་མཁའི་སྤྲིན་ཕུང་གིས། །ཆོས་ཉིད་འོད་གསལ་བློ་འདས་ཆེན་
པོར་སྤྱོར། །དེ་ཡི་ཕྱིར་ན་འདི་དག་གྲོགས་སུ་གཅེས། །སྒྲོན་མེ་སྐོར་གསུམ་ཡང་ཟབ་གསལ་བར་བྱེད། །དེ་
ལ་གཞི་སྣང་ཡེ་ཤེས་སྒྲོན་མེ་ཡིས། །ཐོག་མའི་གནས་ལུགས་མཆེད་ལུགས་གསལ་བར་སྟོན། །དཔེ་དོན་
གསལ་བྱེད་འོད་གསལ་སྒྲོན་མེ་ཡིས། །གཞི་ལམ་འབྲས་བུའི་ཉམས་ལེན་སྙིང་པོར་སྟོན། །ཉམས་ལེན་
གནད་ཀྱི་སྒྲོན་མེ་གསལ་བ་ཡིས། །སྙིང་པོ་ཡེ་ཤེས་གནད་དུ་བསྣུན་ཐབས་སྟོན། །ཡི་གེ་འདི་གསུམ་ཤིན་ཏུ་
གཅེས་པ་སྟེ། །སྙིང་དང་མིག་འདྲ་མེད་པའི་ཐབས་མེད་པས། །གཅིག་ལ་གཅིག་འབྲེལ་ཟུང་དུ་ཚོགས་པར་
བྱ། །རིན་ཆེན་གསེར་ལ་གཡུ་ཡིས་ཕྲ་བཀོད་བཞིན། །སྙིང་པོའི་དེ་ཉིད་གསལ་མཛེས་འབར་བར་བྱེད།
འཁོར་ལོ་སྐོར་གསུམ་རྟག་ཏུ་འོད་གསལ་སྦྱོར། །དེ་ལ་གནད་གསུམ་ཆོས་ཉིད་འཁོར་ལོ་ཡིས། །ལྟ་སྟངས་
གཟིགས་སྟངས་གནད་ཀྱི་སྙིང་པོ་སྟོན། །ཉིན་མཚན་གཉིས་མེད་འོད་གསལ་འཁོར་ལོ་ཡིས། །དངོས་དང་
རྨི་ལམ་བག་ཆགས་འབྲེལ་རྒྱུན་གཅོད། །ཡང་ཟབ་གནད་བསྡུས་ཡེ་ཤེས་འཁོར་ལོ་ཡིས། །ཉིན་མཚན་ཏིང་
འཛིན་གོ་རིམ་གསལ་བར་བྱེད། །དེ་ཡི་ཕྱིར་ན་ཡང་ཟབ་ཡི་གེ་གསུམ། །ཉམས་ལེན་དུས་ན་ཤིན་ཏུ་གཅེས་
པས་ན། །གོམས་ཤིང་འདྲིས་པའི་གྲོགས་སུ་མཁས་པས་ཟུངས། །གེགས་སེལ་སྐོཪ་གསུམ་ཉམས་ལེན་
མཐར་ཕྱིན་བྱེད། །ལུས་ཀྱི་གེགས་སེལ་བདུད་རྩིའི་ལྗོན་ཤིང་གིས། །འབྱུང་བཞིའི་ནད་སེལ་རྩ་ཁམས་
སྙོམས་པར་བྱེད། །སྒོ་ཡི་གེགས་སེལ་སྒྲོན་མ་སྣང་བྱེད་ཀྱིས། །འོད་གསལ་འཆར་སྒོ་མིག་གི་བཅོས་ཐབས་
བཤད། །སེམས་ཀྱི་གེགས་སེལ་ཡེ་ཤེས་དྲི་མེད་ཀྱིས། །ཏིང་འཛིན་སྐྱོན་བསལ་རིག་པའི་ཡེ་ཤེས་སྟོན། །
ཡི་གེ་འདི་དག་གྲོགས་སུ་གཅེས་པར་ཟུངས། །ནོར་བུ་སྐོར་གསུམ་མཆོག་དང་ཐུན་མོང་འགྲུབ། །བླ་མའི་

ཐུགས་སྒྲུབ་ཡིད་བཞིན་ནོར་བུ་ཡིས། །ལྟ་སྒོམ་རྟོགས་པ་བྱིན་རླབས་དངོས་གྲུབ་སྟེར། །ཡི་དམ་ཐུགས་སྒྲུབ་
ཡིད་བཞིན་ནོར་བུ་ཡིས། །འཆི་མེད་ཚེ་ཡི་དངོས་གྲུབ་ཐོབ་པར་བྱེད། །མཁའ་འགྲོའི་ཐུགས་སྒྲུབ་ཡིད་
བཞིན་ནོར་བུ་ཡིས། །ལས་བཞིའི་ཕྲིན་ལས་དོན་གཉིས་འགྲུབ་པར་བྱེད། །དེ་ཡི་ཕྱིར་ན་དཀོན་པའི་ཡི་གེ་
གསུམ། །སྒྲུབ་པའི་གྲོགས་སུ་མེད་དུ་མི་རུང་བས། །ཉིན་མཚན་ཐུན་བཞིའི་རྣལ་འབྱོར་རིམ་པ་ལ། །སྐལ་
ལྡན་རྣམས་ཀྱིས་རྟག་ཏུ་བསྒོམ་པར་བྱ། །དེས་ནི་གེགས་དང་བར་ཆད་ཞི་བ་དང༌། །མཆོག་དང་ཐུན་མོང་
དངོས་གྲུབ་མྱུར་དུ་ཐོབ། །མེ་ལོང་སྐོར་གསུམ་འདི་ཕྱིའི་དོན་གཉིས་འགྲུབ། །དེ་ལ་ངོ་སྤྲོད་དྲན་པའི་མེ་ལོང་
གིས། །ཚེ་འདིར་ཡིད་ཆེས་བར་དོར་གྲོལ་བར་བྱེད། །འཆི་ལྟས་གསལ་བྱེད་དྲན་པའི་མེ་ལོང་གིས། །རྣལ་
འབྱོར་ཕུང་པོ་འདོར་བའི་དུས་ཚིགས་འཛིན། །འཆི་བསླུ་ཡང་ཟབ་དྲན་པའི་མེ་ལོང་གིས། །དལ་འབྱོར་རིང་
གནས་ཚེ་འདིའི་སྣང་བ་སྟོན། །དེ་ཕྱིར་འདི་དག་ཤིན་ཏུ་གཅེས་པ་ཡིན། །སྙན་བརྒྱུད་སྐོར་གསུམ་བར་དོའི་
གདམས་པ་སྟོན། །སྙན་བརྒྱུད་ཆུང་ངུ་ཡེ་ཤེས་རང་སྣང་གིས། །ད་ལྟའི་ཉམས་ལེན་གཙོ་བོར་གསལ་བར་
བྱེད། །སྙན་བརྒྱུད་འབྲིང་པོ་འོད་གསལ་རང་སྣང་གིས། །བར་དོའི་ངོ་སྤྲོད་གདམས་པ་གསལ་བར་བྱེད། །
སྙན་བརྒྱུད་ཆེན་མོ་ངེས་དོན་རང་སྣང་གིས། །དེ་དག་ཀུན་གྱི་རྒྱབ་ཆོས་གསལ་བར་བྱེད། །དེ་ཡི་ཕྱིར་ན་
དཀོན་པའི་ཡི་གེ་གསུམ། །ཐིག་ལེ་གསང་བའི་གནད་ལ་ཤིན་ཏུ་གཅེས། །གོང་མའི་སྐོར་རྣམས་དཔེ་བརྒྱུད་
གདམས་པ་སྟེ། །གཙོ་བོར་ཚེ་འདིར་གྲོལ་བའི་མན་ངག་བསྟན། །སྙན་བརྒྱུད་འདི་གསུམ་དོན་བརྒྱུད་
གདམས་པ་སྟེ། །གཙོ་བོར་བར་དོར་གྲོལ་བའི་གདམས་པ་བསྟན། །འདི་གཉིས་གཅིག་གི་གྲོགས་སུ་གཅིག་
དགོས་ལ། །གྲུབ་མཐའ་གཅིག་པས་ཡང་གསང་བླ་མེད་ཀྱི། །ཡི་གེ་ཡོད་མེད་གདམས་པའི་ཁྱད་ཡིན་
གསུངས། །གང་ལས་ཞེ་ན་སྒྲོན་མ་སྣང་བྱེད་ལས། །ཡི་གེ་མེད་པའི་སྙན་བརྒྱུད་འདི་ཉིད་འབྲེལ། །
ཞེས་གསུངས་དེ་ཕྱིར་ཟབ་མོའི་སྙན་བརྒྱུད་གསུམ། །སྙིང་ཐིག་དངོས་ཡིན་བར་དོར་གྲོལ་བའི་ཆོས། །གསང་
སྐོཪ་ཞེས་བཏགས་བརྡ་ཙམ་ཤེས་པར་མཛོད། །གཞན་ནི་ཡང་འདིར་དེ་བཞིན་སྙིང་པོ་གསུམ། །དེ་བས་
གནད་འདི་རབ་ཏུ་ཤེས་པ་གཅེས། །དེ་དག་རྣམས་ཀྱིས་ཆོས་མཛོད་བསྲུང་བ་ལ། །རྒྱལ་བ་རིག་འཛིན་རིམ་
པས་བཀའ་བསྒོས་པ། །དམ་ཅན་རྒྱ་མཚོ་དཔག་གིས་མི་ལང་ཡང༌། །གཙོ་བོའི་བཀའ་སྲུང་སྒྲུབ་ཐབས་སྐོར་
གསུམ་ལས། །མ་མོའི་གསང་སྒྲུབ་སྙིང་གི་དུམ་བུ་ཡིས། །རང་དང་ཆོས་སྲུང་འགལ་བྱེད་ཆོམ་ལ་འབེབས།།
གཟའ་རྒོད་གསང་སྒྲུབ་སྙིང་གི་དུམ་བུ་ཡིས། །ཕ་རོལ་དགྲ་དཔུང་ཐལ་བ་རྡུལ་དུ་བརླག ། །དམ་ཅན་
གསང་སྒྲུབ་སྙིང་གི་དུམ་བུ་ཡིས། །བཀའ་ཉན་ལས་བྱེད་ཆོ་འཕྲུལ་བསམ་མི་ཁྱབ། །དེ་ཡི་ཕྱིར་ན་དཀོན་

པའི་སྒྲུབ་ཡིག་གསུམ། །ཞལ་གདམས་དམར་ཁྲིད་ཉམས་ལེན་བཀོད་པས་ན། །རྟག་ཏུ་མཆོད་བསྟོད་བསྐང་
གསོའི་ལས་ལ་འབད། །རང་དང་འཁོར་འདབ་འབྱོར་པ་རྒྱས་བྱེད་ཅིང༌། །བར་ཆད་ཀུན་སེལ་དངོས་གྲུབ་
ཡིད་བཞིན་གཏེར། །ནོར་བུའི་རྒྱལ་ལས་ཡོན་ཏན་ལྷག་པ་ཡིན། །དེ་ལྟར་ཆོས་སྡེ་སུམ་ཅུ་རྩ་ལྔ་ཡིས། །ཐིག་
ལེ་མཆོག་གསང་རྫོགས་པ་ཆེན་པོའི་སྐོར། །ཤིན་ཏུ་ཡང་ཟབ་གནད་ཀུན་ཚང་བར་བསྟན། །རྒྱུད་ལུང་མན་
ངག་ཤིན་ཏུ་གྲངས་མང༌ཡང༌། །དོན་རྣམས་བསྡུས་ན་འདི་ལས་ལྷག་པ་མེད། །དེང་སང་དུས་ན་ཚེ་ཐུང་
འབྱོར་པ་ཆུང༌། །སྐལ་པ་དམན་པས་གདམས་པ་ཐོབ་པར་དཀའ། །ཡི་གེ་གྲངས་མང་ཁ་ཚང་མཐོང་བར་
དཀོན། །མཐོང་ཡང་རང་ལ་མི་འཛོམ་དེ་ཡི་ཕྱིར། །ཉུང་བསྡུས་དོན་འགྲུབ་རིན་ཆེན་སྙིང་པོའི་ཆོས། །ཡང་
ཟབ་ཡིད་བཞིན་ནོར་བུའི་སྙིང་པོ་འདི། །བདག་གི་རྗེས་འཇུག་སྐལ་ལྡན་དོན་ཆེད་དུ། །ཀློང་ཆེན་རབ་
འབྱམས་བཟང་པོའི་རྣལ་འབྱོར་པས། །གངས་རི་ཐོད་དཀར་མགུལ་དུ་བཀོད་པ་ཡིན། །དགེ་བ་དེ་ཡིས་
སྲིད་པ་ཁམས་གསུམ་པོ། །ཐམས་ཅད་ཕྱམ་ཅིག་འཁོར་བའི་མཚོ་བརྒལ་ནས། །གདོད་མའི་ས་ལ་རང་
བཞིན་ལྷུན་གྲུབ་སྟེ། །བདེ་ཆེན་ཀུན་བཟང་ཆོས་ཀྱི་རྒྱལ་པོར་ཤོག །ཁ་བྱང་ཉི་མའི་སྙིང་པོ་ཞེས་བྱ་བ་ཐེག་
པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་གངས་རི་ཐོད་དཀར་གྱི་མགུལ། ཨོ་རྒྱན་རྫོང་གི་
གནས་སུ་བཀོད་པ་རྫོགས་སོ། ། ། །དཔལ་སྔགས་ཀྱི་བདག་མོ་དང༌། གཟའ༌བདུད༌རཱ༌ཧུ༌ལ༌དང༌།
དམ་ཅན་རྡོ་རྗེ་ལེགས་པ་གསུམ་ལ། ཁ་བྱང་འདིའི་ཆོས་སྡེ་སུམ་ཅུ་རྩ་ལྔ་པོ་རྣམས་གཏད་པ་ཡིན་པས། ཡི་
གེ་འདྲ་མིན་འཆོས་པ་བྱུང་ན་ཆད་པ་ཕོབ་ལ་སོད་ཅིག སྐལ་མེད་ལ་མ་གཏད་ཅིག སྐལ་ལྡན་ལ་གཏོད་ཅིག
ས་མ་ཡ། ། ། །
༄༅། །ལོ་རྒྱུས་རིན་པོ་ཆེའི་ཕྲེང་བ་བཞུགས་སོ། །
༄༅། །ལོ་རྒྱུས་རིན་པོ་ཆེའི་ཕྲེང་བ་ཞེས་བྱ་བ། དཔལ་ཀུན་ཏུ་བཟང་པོ་ལ་ཕྱག་འཚལ་ལོ། །གདོད་མའི་མགོན་
པོ་མངའ་དབང་རྫོགས་པའི་དཔལ། །རྒྱལ་ཚབ་རིགས་ལྔ་རྒྱལ་བ་འཁོར་དང་བཅས། །དེད་དཔོན་དམ་པ་
རིམ་ནས་རིམ་བརྒྱུད་པའི། །བླ་མ་དམ་པ་རྣམས་ལ་གུས་ཕྱག་འཚལ། །ཐོག་མའི་རྒྱལ་བ་འོད་གསལ་
བརྙེས་པ་ནས། །ཆོས་མཛོད་ཉི་མ་གང་དུ་ཤར་བའི་ཚུལ། །དེང་སང་རིག་འཛིན་དམ་པའི་རྗེས་འགྲོ་བ། །
དེ་དག་ལོ་རྒྱུས་རིན་ཆེན་ཕྲེང་བ་བྲི། །འདིར་འོད་གསལ་རྡོ་རྗེ་སྙིང་པོའི་ཐེག་པ་རྫོགས་པ་ཆེན་པོ་གསང་བ་

སྙིང་ཏིག་གི་ལོ་རྒྱུས་ལ་གསུམ་སྟེ། རྒྱལ་བ་དགོངས་པས་བརྒྱུད་པ་དང༌། རིག་འཛིན་བརྡས་བརྒྱུད་པ་དང༌།
གང་ཟག་སྙན་ཁུང་དུ་བརྒྱུད་པའོ། །དང་པོ་ནི། བདག་ཅག་གི་སྟོན་པ་བཅོམ་ལྡན་འདས་དཔལ་ཀུན་ཏུ་
བཟང་པོ་ཉིད་གཞི་གདོད་མའི་དབྱིངས་སུ་མངོན་པར་བྱང་ཆུབ་སྟེ། སྐུ་དང་ཡེ་ཤེས་འདུ་འབྲལ་མེད་པའི་
དགོངས་པ་ལས་མ་གཡོས་པར་བཞུགས་པའི་ཚུལ་ལ། ནང་གསལ་ཆོས་ཀྱི་སྐུའི་གནས་སྐབས་ན་ངོ་བོ་རང་
བཞིན་ཐུགས་རྗེ་གསུམ་དབྱིངས་ཀྱི་སྐུ་གསུམ་དུ་གནས་པའི་རྣམ་པ་ཡུལ་ལ་མི་སྤྱོད་པའི་ཕྱིར་ཐམས་ཅད་
མཁྱེན་པའི་ཡེ་ཤེས་ངང་གིས་འོད་གསལ་བའོ། །དེའི་ཚེ་གནས་ཕུན་སུམ་ཚོགས་པ་ཆོས་ཀྱི་སྐུའི་ཞིང་ན།
སྟོན་པ་ཕུན་སུམ་ཚོགས་པ་ཀུན་ཏུ་བཟང་པོ། འཁོར་ཕུན་སུམ་ཚོགས་པ་ཡེ་ཤེས་རྒྱ་མཚོའི་ཚོགས་ལ། དུས་
ཕུན་སུམ་ཚོགས་པ་ཆོས་ཉིད་འཕོ་འགྱུར་མེད་པའི་ཚེ། ཆོས་ཕུན་སུམ་ཚོགས་པ་རང་བཞིན་རྫོགས་པ་ཆེན་
པོ་རང་ཆས་ལྷུན་གྱིས་གྲུབ་པའི་ངང་དུ་འོད་གསལ་བའོ། །དེ་ནས་དེ་ཉིད་ཀྱི་ངང་ལས་མ་གཡོས་བཞིན་དུ་
རང་སྣང་ལོངས་སྤྱོད་རྫོགས་པའི་སྐུར་རང་བྱུང་བ་ནི། རང་བཞིན་གྱི་སྣང་ཆ་ལས་རྣམ་དག་སྟུག་པོ་བཀོད་པ་
བདེ་བའི་ཞིང་། ཐམས་ཅད་ཀྱང་ཡེ་ཤེས་ལྔའི་རང་གདངས་ལས་བྱུང་བ། སྟེང་དང་འོག་དང་ཕྱོགས་
མཚམས་མ་ཡིན་ཞིང་། འོད་ཁྱིམ་རིན་པོ་ཆེའི་ཁང་བུ་བཀོད་ལེགས་པ་ན། རིགས་ལྔའི་སངས་རྒྱས་སོ་
སོའིི་དཀྱིལ་འཁོར་གྱི་ཚོམ་བུ་འབུམ་ཕྲག་བརྗོད་ལས་འདས་པས་བསྐོར་བ་རྣམས་ཀྱང་གདུལ་བྱ་དང༌།
འདུལ་བྱེད་མ་ཡིན་ཞིང་རང་སྣང་ལྷུན་གྱིས་གྲུབ་པའི་མངའ་དབང་དུ་རང་བྱུང་བའོ། །དེ་ཉིད་ཀྱི་སྣང་ཆ་ལས་
རིགས་ལྔའི་སངས་རྒྱས་གྲངས་མེད་བསམ་གྱིས་མི་ཁྱབ་པ་འཕྲོ་ཞིང་སྣང་བ་ཐམས་ཅད་ཀྱང༌། ཟ་འོག་གི་
བེར་ཁྱིམ་བཀྲམ་པ་ལྟར་བཀོད་ལེགས་ཤིང༌། ཁ་དོག་ལྔར་འོད་འབར་བ་ནི། ཞལ་དང་ལྗགས་ཀྱི་དཀྱིལ་
འཁོར་ལས་ཡི་གེ་དྲུག་གི་འོད་ཟེར་མུ་མེད་པ་འཕྲོ་བ་ལས་རང་བྱུང་བའོ། །དེའི་ཚེ་གནས་ཕུན་སུམ་ཚོགས་
པ་རང་སྣང་སྟུག་པོ་བཀོད་པར། སྟོན་པ་ཕུན་སུམ་ཚོགས་པ་རིགས་ལྔའི་སངས་རྒྱས། འཁོར་ཕུན་སུམ་
ཚོགས་པ་སངས་རྒྱས་ཀྱི་དཀྱིལ་འཁོར་ཚད་མེད་པས་བསྐོར་བ་ལ། ཆོས་ཕུན་སུམ་ཚོགས་པ་ཡེ་ཤེས་འོད་
གསལ་བའི་དགོངས་པ། དུས་ཕུན་སུམ་ཚོགས་པ་ཆོས་ཉིད་བསམ་གྱིས་མི་ཁྱབ་པའི་ཚེ་རང་ཆས་སུ་ངང་གི་
འོད་གསལ་བའི་དགོངས་པ་བརྗོད་དུ་མེད་པར་སྟོན་ཏོ། །དེ་ཉིད་ཀྱི་ངང་ལས་སྤྲུལ་པའི་སྐུ་མངོན་པར་འཕྲོ་
བ་ནི། གདུལ་བྱའི་དབང་ལས་འོད་འཕྲོ་བ་རང་སྣང་བ་ཆུའི་ཟླ་བ་ལྟ་བུ་སྟེ། འདིའི་དུས་སུ་སྟེང་འོག་ཕྱོགས་
མཚམས་ཀྱི་འགྲོ་བ་དྲུག་སོ་སོར་འཁྲུལ་བའི་དབང་གིས་རང་རང་གི་གནས་དང་བདེ་སྡུག་གི་སྣང་བ་དུ་མ་
ལ་སྤྱོད་པས་སེམས་ཀྱི་འཁྲུལ་སྣང་ལ་ཞེན་པའི་ཚེ། ས་དང་པོ་ནས་བཅུ་པའི་བར་གྱི་སེམས་དཔའ་རྣམས་ལ་

ཕྱོགས་བཅུའི་ཞིང་དུ། རང་བཞིན་སྤྲུལ་པའི་རིགས་ལྔ་སོ་སོར་སྣང་བས་དོན་མཛད་ཅིང་འགྲོ་བ་དྲུག་གི་
གནས་སུ་ཐུབ་པ་བཅོམ་ལྡན་འདས་གྲངས་མེད་པས་ཆོས་ཀྱི་འཁོར་ལོ་བསྐོར་ཞིང་དོན་མཛད་པ་ལས། རེ་
ཞིག་མི་མཇེད་འདིར་སྤྲུལ་པའི་འཕྲོ་ཚུལ་ནི། དེ་ལྟར་རང་སྣང་སྟུག་པོ་བཀོད་པའི་ཞིང་ནས་སྤྲུལ་པ་ཆེན་པོ་
གཉིས་སྣང་བ་ལས། བྱིན་རླབས་མཆོག་གི་སྤྲུལ་པ་ནི་གསུམ་སྟེ། རིན་པོ་ཆེ་བརྒྱ་རྩ་གཅིག་གི་རྒྱུ་ལས་བྱུང་
བར་སྣང་བའི་སྐུ་གཟུགས་འགྲོ་བ་དྲུག་གི་ཚེ་ལོའི་ལུས་བོངས་དང་མཉམ་པ་ལས། ཆོ་འཕྲུལ་དུ་མ་འབྱུང་
བས་འགྲོ་བ་གྲོལ་བར་བྱེད་པ་དང༌། རིན་པོ་ཆེ་ལས་རང་བྱུང་བར་སྣང་བའི་ཡི་གེ་ཆེན་པོ་བསྟན་པའི་བུ་
གཅིག་ལས། ཆོས་ཀྱི་རྣམ་གྲངས་བརྗོད་དུ་མེད་པར་རང་གྲགས་པས་དོན་བྱེད་པ་དང༌། ཆོས་ཉིད་ཀྱི་རྡོ་རྗེ་
ཚེ་ལོ་དང་པོའི་མི་རྣམས་ཀྱི་ཆག་གང་བ་ལས་གང་ལ་གང་འདུལ་གྱི་ཆོས་དང་ཡོ་བྱད་ཀྱི་ཆར་འབེབ་པར་
བྱེད་ཅིང་གྲོལ་བར་བྱེད་པ་དང་གསུམ་སྟེ། ཡི་གེ་དེ་ཡང་སྐད་རིགས་མི་གཅིག་པ་གང་གི་སྒྲ་སྐད་དེར་གྲགས་
པའོ། །དེ་དག་གིས་འཇིག་རྟེན་དྲུག་གི་ཕྱོགས་བཅུ་ཀུན་ཏུ་འོད་ཟེར་འགྱེད་ཅིང་འགྲོ་བ་དཔག་ཏུ་མེད་པ་
རང་བཞིན་གྱིས་འབད་པ་མེད་པར་གྲོལ་བའི་ཕྲིན་ལས་མཛད་དེ། སྐུ་གསུང་ཐུགས་ལས་རང་བྱུང་གི་སྤྲུལ་
པ་ཆེན་པོ་ཞེས་བྱའོ། །ཡེ་ཤེས་དམ་པའི་སྤྲུལ་པ་ནི་འགྲོ་བ་གང་དང་གང་གི་གཙོ་བོ་ལ་སོགས་པར་སྣང་བས་
དོན་མཛད་པ་སྟེ། དེ་ཡང་རང་སྣང་ལྷུན་གྲུབ་སྟུག་པོ་བཀོད་པའི་རྒྱལ་བ་ཐམས་ཅད་ཀྱི་སྐུ་གསུང་ཐུགས་མི་
ཟད་པ་རྒྱན་གྱི་འཁོར་ལོ་ལས་རང་བྱུང་བ་སྤྲུལ་པའི་སྐུ་རྡོ་རྗེ་འཆང་ཆེན་པོ་ལོངས་སྤྱོད་རྫོགས་པའི་ཆ་བྱད་
དུ་ཞིང་འདིའི་བསྐལ་པ་དང༌པོ་དགའ་ལྡན་བརྩེགས་པ་ཞེས་བྱ་བ་ལ་པདྨའི་སྟེང་དུ་རང་བྱོན་ནས། རྡོ་རྗེ་
སེམས་དཔའ་དང༌། ཕྱག་ན་རྡོ་རྗེ་ལ་རང་བཞིན་རྫོགས་པ་ཆེན་པོའི་ཆོས་ཚིག་དང་ཡི་གེ་ལས་འདས་པ་
དགོངས་པས་རང་སྣང་དུ་གོ་བར་མཛད་དོ། །དེའི་ཚེ་རྡོ་རྗེ་འཆང་ཉིད་ཁྱེའུ་སྣང་བ་དམ་པ་བསམ་གྱིས་མི་
ཁྱབ་པ་ཞེས་བྱ་བའི་སྟོན་པ་ཕུན་སུམ་ཚོགས་པར་རང་བྱོན་ནས། འཁོར་ཕུན་སུམ་ཚོགས་པ་བསྐལ་པ་
བཟང་པོའི་སངས་རྒྱས་སྟོང་ལ། ཆོས་ཕུན་སུམ་ཚོགས་པ་སྒྲ་ཐལ་འགྱུར་རྩ་བའི་རྒྱུད་ལ་སོགས་པ་ཡང་
གསང་འོད་གསལ་གྱི་རྒྱུད་བཅུ་བདུན། དུས་ཕུན་སུམ་ཚོགས་པ་ཡེ་ཤེས་རང་སྣང་བའི་ཚེ་རང་ཤར་དུ་
གསུངས་སོ། །དེའང་སྟོན་པ་དང་འཁོར་ཐ་དད་མེད་ཀྱང་འགྲོ་བ་འདུལ་བ་ལ་དགོངས་ནས་སོ་སོར་སྣང་བའོ།།
ཇི་ལྟར་ཞེ་ན། བསྐལ་པ་འདི་ལ་སངས་རྒྱས་ཀྱི་མཚན་ཐ་དད། དུས་ཐ་དད། ཆོས་ཐ་དད་པས་འདུལ་བར་
དགོངས་ནས་རིམ་པ་ཐ་དད་པར་བྱོན་པའོ། །སྐབས་འདིར་རྡོ་རྗེ་འཆང་གིས་རྡོ་རྗེ་སེམས་དཔའ་དང་ཕྱག་ན་
ལ་གསུངས་པ་ནས་བརྒྱུད་པར་གྲགས་སོ། །དེ་ནས་སྤྲུལ་སྐུའི་མཆེད་ཚུལ་ནི། བསྐལ་པ་དང་པོ་ལ་

དགའ་ལྡན་བརྩེགས་པར་སྟོན་པ་ཁྱེའུ་སྣང་བ་དམ་པ་བྱོན་པའི་འོག་ཏུ། གནས་འཇིག་རྟེན་མི་མཇེད་དུ་སྟོན་
པ་ཁྱེའུ་འོད་མི་འཁྲུགས་པ་བྱོན་ནོ། །དེ་ནས་གནས་འོད་ཀྱི་ཕུང་པོར་སྟོན་པ་འཇིགས་པ་སྐྱོབ་དང༌། གནས་
ཆགས་འབྱུང་མངལ་དུ་སྣང་བར་སྟོན་པ་གཞོན་ནུ་རོལ་པ་རྣམ་པར་བརྩེ་བ་དང༌། གནས་རི་རབ་ཀྱི་ལྷོ་
ཕྱོགས་འཚོ་བྱེད་གཞོན་ནུའི་ལྡུམ་རར་སྟོན་པ་རྡོ་རྗེ་འཆང་དང༌། གསང་ཆེན་རོལ་པའི་དུར་ཁྲོད་དུ་སྟོན་པ་
གཞོན་ནུ་དཔའ་བོ་སྟོབས་ལྡན་དང༌། གནས་སྲིན་པོ་རུ་ལུའི་སྒྲ་དང་ལྡན་པར་སྟོན་པ་དྲང་སྲོང་ཁྲོས་པའི་
རྒྱལ་པོ་དང༌། བྱ་རྒོད་ཕུང་པོའི་རི་ལ་སྟོན་པ་གསེར་འོད་དམ་པ་དང༌། སོག་པོ་གཡུའི་སྨིན་མ་ཅན་གྱི་གནས་
སུ་སྟོན་པ་བརྩེ་བས་རོལ་པའི་བློ་གྲོས་དང༌། བྱ་རྒོད་ཕུང་པོར་སྟོན་པ་འོད་སྲུངས་བགྲེས་པོ་དང༌། རྡོ་རྗེ་
གདན་དུ་སྟོན་པ་མངོན་རྫོགས་རྒྱལ་པོ་དང༌། སེར་སྐྱའི་གནས་སུ་སྟོན་པ་ཤཱཀྱ་ཐུབ་པའི་བར་དུ་བྱོན་ཏེ། ཚེ་
ལོ་དཔག་ཏུ་མེད་པ་ནས་བརྒྱ་བའི་བར་དུ་འགྲོ་བ་རྣམས་ཀྱི་དེད་དཔོན་དམ་པར་རང་བྱོན་པའོ། །དེ་
བཞིན་དུ་མ་འོངས་པ་ན་བྱམས་པ་འབྱུང་བ་ནས་བཟུང་སྟེ། ཐ་མ་སངས་རྒྱས་མོས་པའི་བར་དུ་འགྲོ་བ་
རྣམས་ཀྱི་ཁ་ལོ་བསྒྱུར་བ་རིམ་པར་འབྱུང་བ་ཡིན་ནོ། །དེ་ལྟར་བྱོན་པའི་རྒྱལ་བ་རྣམས་ཀྱང་ཀུན་ཏུ་བཟང་པོ་
གཅིག་གི་ངོ་བོ་ལས་དུས་དེ་དང་དེ་དག་ཏུ་རང་བྱོན་པའི་ཕྱིར་དགོངས་པ་ཆོས་ཉིད་ལས་མི་གཡོ་བར་རིམ་
པར་འབྱུང་བ་ལྟར་སྣང་བས་རྒྱལ་བ་དགོངས་པས་བརྒྱུད་པ་ཞེས་བྱའོ། ། །
དོན་གཉིས་པ་རིག་འཛིན་བརྡ་ཡིས་བརྒྱུད་པ་ནི། བཅོམ་ལྡན་འདས་ཕྱག་ན་རྡོ་རྗེས་རི་རབ་ཀྱི་བྱང་ཕྱོགས་
སུ་དུར་ཁྲོད་མེ་རི་འབར་བའི་གནས་ན་མཁའ་འགྲོ་མ་རྣམས་དང༌། གྲུབ་པ་དང་རིག་པ་འཛིན་པ་རྣམས་ལ་
ཆོས་སྟོན་པ་དང༌། རྡོ་རྗེ་གདན་གྱི་ནུབ་ཕྱོགས་ཨུ་རྒྱན་ཐོར་ཅོག་ཅན་གྱི་ཡུལ་ན་རྒྱལ་པོ་ཨུ་པ་རཱ་ཛ་དང༌།
བཙུན་མོ་སྣང་བ་གསལ་བའི་འོད་ལྡན་མ་གཉིས་ཀྱི་སྲས་མོ་སུ་དྷརྨཱ་ཞེས་བྱ་བའི་དགེ་སློང་མ་ཞིག་རྒྱ་མཚོའི་
གླིང་དུ་དཀའ་ཐུབ་ལ་བཞུགས་པའི་དུས་སུ་རྨི་ལམ་ན་ཤེལ་གྱི་མི་དཀར་པོ་ཞིག་གིས་རིན་པོ་ཆེའི་བུམ་པ་སྤྱི་
བོར་བཞག་པར་རྨིས་ཏེ། ཟླ་བ་བཅུ་ནས་བུ་གཅིག་བཙས་པ་ལས། ཡུམ་བྲེད་དེ་ཐལ་བའི་ཁུང་དུ་སྦས་པས།
མཁའ་འགྲོ་མ་དང་ལྷ་དང་ཀླུ་ཐམས་ཅད་ཀྱིས་ནམ་མཁའ་ནས་མཆོད་པ་བྱེད་པ་མཐོང་སྟེ། སླར་བཟོད་པར་
གསོལ་ནས། རོ་ལངས་དྷེ་ཝ་ཞེས་བྱ་མཚན་ཏུ་བཏགས་ཏེ་གསོས་པ་ལས། ལོ་བདུན་ནས་སངས་རྒྱས་ཀྱི་
ཆོས་མང་པོ་ཐུགས་ལ་ཤར་ཏེ། ཡུམ་ལ་ཞུས་ནས། ཨོ་རྒྱན་གྱི་ཡུལ་དུ་རྒྱལ་པོའི་མཆོད་གནས་པཎྜི་ཏ་ལྔ་
བརྒྱ་དང་རྩོད་པ་ལས། སློབ་དཔོན་རྒྱལ་ནས་པྲ་བྷ་ཝར་མཚན་གསོལ་དུས། རྒྱལ་པོ་དགྱེས་ནས་དགའ་

རབ་རྡོ་རྗེ་ཞེས་མཚན་གསོལ། མཁའ་འགྲོ་མ་རྣམས་ཀྱིས་རོ་ལངས་ཐལ་མདོག་ཅེས་མཚན་གསོལ་ལོ། །དེ་
ནས་རི་བོ་ཉི་མ་སྣང་བྱེད་ལ་སྐུ་མཉམ་པར་བཞག་ནས། སླར་ཡང་དུར་ཁྲོད་མེ་རི་འབར་བར་ཕྱག་ན་རྡོ་རྗེ་
ལ་རང་བཞིན་རྫོགས་པ་ཆེན་པོའི་ཆོས་རྣམས་གསན་ནས་མ་ལ་ཡ་བསྟན་པའི་ལས་རྒྱས་པའི་རྩེར་བྱོན་ཏེ།
རང་བཞིན་རྫོགས་པ་ཆེན་པོའི་རྒྱུད་ལུང་མན་ངག་རྣམས་གླེགས་བམ་དུ་བཀོད་དེ། མཁའ་འགྲོ་མ་རྣམས་ལ་
གཏད་ནས། སློབ་དཔོན་ཉིད་དུར་ཁྲོད་ཆེན་པོ་བསིལ་བའི་ཚལ་ན་བཞུགས་སོ། །དེའི་ཚེ་རྡོ་རྗེ་གདན་གྱི་
ནུབ་ཕྱོགས་རིམ་པ་གཉིས་པ་ཞེས་བྱ་བའི་གྲོང་ཁྱེར་ན་ཡབ་བྲམ་ཟེ་ལེགས་ལྡན་སྟོན་པ་དང༌། ཡུམ་སྣང་བ་
སྒྲོན་མའི་སྲས་སློབ་དཔོན་འཇམ་དཔལ་བཤེས་གཉེན་ཞེས་བྱ་བ་རིག་པའི་གནས་ལྔ་ལ་མཁས་པ་ཞིག་ཡོད་
པ་ལ། འཕགས་པ་འཇམ་དཔལ་རྣོན་པོས་ལུང་བསྟན་པ། ཀྱེ། རིགས་ཀྱི་བུ་ཚེ་གཅིག་གིས་སངས་རྒྱས་པར་
འདོད་ན། དུར་ཁྲོད་ཆེན་པོ་བསིལ་བའི་ཚལ་དུ་སོང་ཞིག ཅེས་ཐོས་མ་ཐག་ཏུ་ཕྱིན་པས། སློབ་དཔོན་དགའ་
རབ་རྡོ་རྗེ་དང་མཇལ་ནས། དབང་ཁྲིད་རྫོགས་པར་མཛད་པ་དང༌། སློབ་དཔོན་ཆེན་པོ་དགའ་རབ་རྡོ་
རྗེ་འོད་ཕུང་དུ་གཤེགས་པ་ལ། འཇམ་དཔལ་གཤེས་གཉེན་གྱིས་གདུང་བའི་སྨྲེ་སྔགས་ཕྱུང་བ། ཀྱེ་མ་ཀྱེ་
ཧུད་ཀྱེ་མ་ཀློང༌། །སྟོན་པ་སྒྲོན་མའི་འོད་ནུབ་ན། །འཇིག་རྟེན་མུན་པ་གང་གིས་སེལ། །ཞེས་བརྗོད་པས།
རིན་པོ་ཆེའི་གའུ་སེན་གང་བ་ནས་ཚིག་གསུམ་གནད་དུ་བརྡེག་པའི་འདས་རྗེས་བབས་སོ། །དེ་ནས་སློབ་
དཔོན་འཇམ་དཔལ་བཤེས་གཉེན་གྱིས་རང་བཞིན་རྫོགས་པ་ཆེན་པོའི་ཆོས་རྣམས་སེམས་ཀློང་མན་ངག་གི་
སྡེ་གསུམ་དུ་ཕྱེ་ནས། དེ་དག་གི་སྙིང་པོ་ཐིག་ལེ་མཆོག་གི་ཆོས་ཉིད་ལས། སྙན་བརྒྱུད་དང་བཤད་བརྒྱུད་
གཉིས་སུ་ཕྱེ་སྟེ། སྙན་བརྒྱུད་གསང་བ་རྣམས་ནི་རིམ་པར་མཆན་དུ་བཏབ་ནས། བཤད་བརྒྱུད་ཀྱི་སྣོད་མ་
རྙེད་པས། དཔེ་རྣམས་རྡོ་རྗེ་གདན་གྱི་བྱང་ཤར་ན་ཕ་ཝང་རྡོ་རྗེ་རྒྱ་གྲམ་ཅན་དུ་གཏེར་དུ་སྦས་ཏེ། དུར་ཁྲོད་
སོ་ས་གླིང་དུ་གཤེགས་སོ། །དེའི་ཚེ་རྒྱ་ནག་པོའི་གྲོང་ཁྱེར་ཤོ་ཁྱམས་ནག་པོ་ཞེས་བྱ་བ་ན། ཁྱིམ་བདག་དགེ་
བ་དང་ལྡན་པའི་ཡིད་ཅན་དང༌། ཡུམ་སྣང་བ་རབ་ཏུ་མཁྱེན་ལྡན་མ་ཞེས་བྱ་བའི་སྲས། སློབ་དཔོན་ཆེན་པོ་
ཤྲཱི་སིདྷ་ཞེས་བྱ་བ་སྦྱངས་པའི་ཡོན་ཏན་དང་ལྡན་པ་ཞིག གྲོང་ཁྱེར་དེ་ནས་ནུབ་ཕྱོགས་ཀྱི་གྲོང་ཁྱེར་གསེར་
གླིང་ཞེས་བྱ་བར་འགྲོ་བའི་བར་གྱི་ཐང་སྟོང་པ་ཞིག་གི་ནམ་མཁའ་ནས་འཕགས་པ་སྤྱན་རས་གཟིགས་ཀྱིས་
ལུང་བསྟན་པ། ཀྱེ་སྐལ་ལྡན་འབྲས་བུ་ངེས་པར་འདོད་ན། རྒྱ་གར་གྱི་ཡུལ་རྡོ་རྗེ་གདན་གྱི་ནུབ་ཕྱོགས་
སུ་དུར་ཁྲོད་ཆེན་པོ་སོ་ས་གླིང་ཞེས་བྱ་བ་ཡོད་ཀྱི་དེར་སོང་ཞིག ཅེས་པ་དང༌། རི་བོ་རྩེ་ལྔའི་ཤར་ཕྱོགས་སུ་
ཁྲུས་ཀྱི་རྫིང་བུའི་ནང་དུའང་དེ་ཁོ་ན་བཞིན་དུ་ལུང་བསྟན་པ་ལ་བརྟེན་ནས། ས་ལ་ཁྲུ་གང་གིས་མ་རེག་པར་

ཞག་དགུ་ནས། དུར་ཁྲོད་སོ་ས་གླིང་དུ་ཕྱིན་པས། སློབ་དཔོན་འཇམ་དཔལ་བཤེས་གཉེན་དང་མཇལ་ཏེ།
ཕྱག་དང་བསྐོར་བ་བྱས་ནས་བདག་རྗེས་སུ་གཟུང་བར་ཞུ་ཞེས་ཞུས་པས་གནང་སྟེ། གདམས་པ་རྣམས་
བསྟན་ནས། དཔེ་རྣམས་ལུང་བསྟན་ཏེ། དུར་ཁྲོད་དེ་ཉིད་ཀྱི་ནམ་མཁའ་ལ་འོད་ཕུང་དུ་གཤེགས་དུས་ཤྲཱི་
སིདྷས། ཀྱེ་མ་ཀྱི་ཧུད་ལ་སོགས་པའི་སྨྲེ་སྔགས་བཏོན་པས། རིན་པོ་ཆེའི་གའུ་ནས་སྒོམ་ཉམས་དྲུག་པ་ཞེས་
བྱ་བའི་འདས་རྗེས་བབས་སོ། །དེ་ནས་སློབ་དཔོན་ཤྲཱི་སིདྷས། རྡོ་རྗེ་གདན་གྱི་ཕ་ཝང་ནས་དཔེ་རྣམས་ཕྱུང་
སྟེ། རྒྱ་ནག་པོའི་ཡུལ་དུ་བྱང་ཆུབ་འབྱུང་བའི་ཤིང་དྲུང་བྱོན་ཏེ། གསང་བ་མཆོག་གི་དཔེ་རྣམས་ལ། ཕྱི་སྐོར།
ནང་སྐོར། གསང་སྐོར། གསང་བ་བླ་ན་མེད་པའི་སྐོར་དང་བཞིར་ཕྱེས་ནས་སྐོར་དང་པོ་གསུམ་ནི། བཀྲ་
ཤིས་ཁྲི་སྒོའི་ལྷ་ཁང་གི་ཀ་བའི་བསམ་ལེར་སྦས། ཐ་མ་ནི་བཅངས་པ་ལས་མཁའ་འགྲོ་མས་ལུང་བསྟན་
ནས་དེ་ཡང་དེ་ཉིད་དུ་སྦས་ནས་མི་སྣང་བར་མཛད་དེ། དུར་ཁྲོད་ཆེན་པོ་བསིལ་སྦྱིན་དུ་གཤེགས་སོ།།དེའི་
ཚེ་རྒྱ་གར་ནུབ་ཕྱོགས་གླང་པོ་སྒང་ཞེས་བྱ་བའི་གྲོང་ཁྱེར་ན། ཁྱིམ་བདག་བདེ་ལྡན་འཁོར་ལོ་དང༌། ཡུམ་
གསལ་རིག་མ་ཞེས་བྱ་བའི་སྲས་སློབ་དཔོན་ཆེན་པོ་མི་མ་ལ་མི་ཏྲ་དང་། རྒྱ་གར་ཤར་ཕྱོགས་ཀ་མ་ལའི་གྲོང་
ཁྱེར་ན། ཡབ་གདོལ་པ་ཤན་ཏིང་ལག་པ་དང༌། ཡུམ་དགེ་བའི་སེམས་ལྡན་མ་གཉིས་ཀྱི་སྲས་ཡེ་ཤེས་མདོ་
ཞེས་བྱ་བ་གཉིས་རིག་པའི་གནས་ལྔ་ལ་མཁས་ཤིང་། རྡོ་རྗེ་གདན་ལ་བཞུགས་པའི་ཚེ། ནུབ་ཕྱོགས་སུ་རྒྱང་
གྲགས་གཅིག་གི་ས་ནས་འདམ་བུའི་ཚལ་མཐུག་པོ་མེ་ཏོག་གིས་བརྒྱན་པའི་སར་སྐྱོ་བསངས་ལ་བྱོན་དུས།
སྟེང་གི་ནམ་མཁའ་ལས་རྡོ་རྗེ་སེམས་དཔས་ལུང་བསྟན་པ། ཀྱེ་རིགས་ཀྱི་བུ་གཉིས། སྐྱེ་བ་ལྔ་བརྒྱར་པཎྜི་
ཏའི་ལུས་བླངས་ཀྱང་འབྲས་བུ་མ་ཐོབ་པས། ཚེ་གཅིག་གིས་གྲོལ་བར་འདོད་ན་རྒྱ་ནག་པོའི་དུར་ཁྲོད་
བསིལ་སྦྱིན་དུ་སོང་ཞིག་ཅེས་པ་ཐོས་མ་ཐག་ཏུ། བི་མ་ལ་བྱོན་པས། ཤྲཱི་སིངྷ་དང་མཇལ་ནས། སྙན་
བརྒྱུད་ཀྱི་གདམས་པ་རྣམས་དང༌། ཕྱི་ནང་གསང་བའི་སྐོར་རྣམས་རྫོགས་པར་གནང་སྟེ། སླར་རྒྱ་གར་དུ་
བྱོན་པའི་ཚེ་གྲོང་ཁྱེར་དགའ་བྱེད་ཀྱི་འདབས་སུ་ཡེ་ཤེས་མདོ་དང་མཇལ་དུས་སྔར་གྱི་དྲན་པ་སད་ནས་དམ་
པ་དང་མཇལ་ལམ་དྲིས་པས། སངས་རྒྱས་ཀྱི་སྤྲུལ་པ་དང་མཇལ་ལོ་ཞེས་ལན་བཏབ་ནས། བི་མ་ལ་དུར་
ཁྲོད་ཐ་ཆུང་དུ་སྤྱོད་པ་ལ་གཤེགས་སོ། །དེ་ནས་ཡེ་ཤེས་མདོ་དུར་ཁྲོད་བསིལ་སྦྱིན་དུ་བྱོན་ཏེ། སློབ་དཔོན་
ཆེན་པོ་ཤྲཱི་སིདྷ་དང་མཇལ་ནས་རྗེས་སུ་གཟུང་བར་ཞུ་ཞུས་པས་གནང་སྟེ། སྔོན་ལ་སྙན་བརྒྱུད་དང་ཐིག་ལེ་
ཕྱི་ནང་གསང་བའི་སྐོར་རྣམས་གནང༌། དེ་ནས་ཡང་གསང་བླ་ན་མེད་པ་རྣམས་གནང་སྟེ་དཔེ་རྣམས་ཀྱང་

ལུང་བསྟན་ནོ། །དེའི་ཚེ་ཤྲཱི་སིདྷ་ཡང་འོད་ཕུང་དུ་གཤེགས་པ་ལ། ཛྙཱ་ན་སཱུ་ཏྲས། ཀྱེ་མ་ཀྱི་ཧུད་ལ་སོགས་
པའི་སྨྲེ་སྔགས་ཕྱུང་བས་རིན་པོ་ཆེའི་གའུནས་གཟེར་བུ་བདུན་པ་ཞེས་བྱ་བའི་འདས་རྗེས་བབས་སོ།།
དེ་ནས་ཡེ་ཤེས་མདོས། བཀྲ་ཤིས་ཁྲི་སྒོ་ནས་དཔེ་རྣམས་ཕྱུང་སྟེ། རྒྱ་གར་གྱི་དུར་ཁྲོད་ཆེན་པོ་བྷ་སིང་ཞེས་
བྱ་བར་བཞུགས་སོ། །དེའི་ཚེ་བི་མ་ལ་ལ་མཁའ་འགྲོ་མ་དཔལ་གྱི་བློ་གྲོས་མས་ལུང་བསྟན་པ། ཀྱེ་སྐལ་
ལྡན་སྔར་བས་ཟབ་པའི་གདམས་པ་ཞིག་བཞེད་ན་དུར་ཁྲོད་ཆེན་པོ་བྷ་སིང་དུ་སོང་ཞིག་ཅེས་པ་ཐོས་མ་ཐག་
ཏུ་བྱོན་པས། ཡེ་ཤེས་མདོ་དང་མཇལ་ཏེ་རྗེས་སུ་བཟུང་བར་ཞུ་ཞུས་པས། གདམས་པ་ཐམས་ཅད་རྫོགས་
པར་གནང་སྟེ་འོད་ཕུང་དུ་གཤེགས་པ་ལས། ཀྱེ་མ་ཀྱི་ཧུད་ཅེས་སྨྲེ་སྔགས་ཕྱུང་བས། རིན་པོ་ཆེའི་གའུ་ནས་
བཞག་ཐབས་བཞི་པ་ཞེས་བྱ་བའི་འདས་རྗེས་བབས་སོ། །དེ་ནས་བི་མ་ལ་ཉིད་རྒྱ་གར་ཤར་ཕྱོགས་ཀྱི་ཀ་
མ་རུའི་རྒྱལ་པོ་སེངྒེ་བཟང་པོའི་མཆོད་གནས་སུ་ཉིན་པར་བཞུགས་ཤིང༌། མཚན་མོ་དུར་ཁྲོད་དུ་མཁའ་
འགྲོ་མ་རྣམས་ལ་ཆོས་སྟོན་པ་ལས། ཡང་སྤྲུལ་པས་རྒྱ་གར་ནུབ་ཕྱོགས་བྷི་རུའི་གྲོང་ཁྱེར་དུ་རྒྱལ་པོ་དྷརྨ་ཕ་
ལའི་མཆོད་གནས་སུ་བཞུགས་ཤིང༌། མཚན་མོ་དེ་ལས་དཔག་ཚད་ལྔ་བརྒྱ་འདས་པའི་བྱང་ཕྱོགས་ན་དུར་
ཁྲོད་རབ་ཏུ་སྣང་བྱེད་ཅེས་བྱ་བར་མཁའ་འགྲོ་མ་རྣམས་ལ་ཆོས་སྟོན་ཅིང༌། གྲོང་ཁྱེར་སེར་སྐྱ་ན་རྒྱལ་པོ་
ཨིནྡྲ་བྷོ་ངྷི་ཆུང་བ་ཞེས་བྱ་བའི་མཆོད་གནས་ཀྱང་མཛད་དོ། །དེ་ཡན་ཆད་རིག་འཛིན་བརྡས་བརྒྱུད་པ་པའོ།། །།
དེ་ནས་གང་ཟག་སྙན་ཁུང་བརྒྱུད་པ་ནི། དེའི་ཚེ་བོད་ཀྱི་རྒྱལ་པོ་ཁྲི་སྲོང་ལྡེའུ་བཙན་གྱིས་བསམ་ཡས་མི་
འགྱུར་ལྷུན་གྱིས་གྲུབ་པའི་གཙུག་ལག་ཁང་བཞེངས་ཏེ། སངས་རྒྱས་ཀྱི་བསྟན་པ་དར་
བླ་མཆོད་དུ་ཉང་བན་ཏིང་འཛིན་བཟང་པོ་ཞེས་བྱ་བ། ལོ་བདུན་དུ་ཞི་གནས་རྩེ་གཅིག་གི་ཏིང་ངེ་འཛིན་ལ་
གནས་ཤིང༌། ཤའི་སྤྱན་གྱིས་གླིང་བཞི་དུས་གཅིག་ལ་གཟིགས་པ་དེས་རྒྱལ་པོ་ལ་བགྲོས་པས། རྒྱ་གར་
གྲོང་ཁྱེར་སེར་སྐྱ་ན་རྒྱལ་པོ་ཨིནྡྲ་བྷོ་དྷིའི་མཆོད་གནས་སུ་སློབ་དཔོན་ཆེན་པོ་བི་མ་ལ་མི་ཏྲ་ཞེས་བྱ་བ་
མཁས་ཤིང་གྲུབ་པ་བརྙེས་པ་ལ། ཚེ་གཅིག་གིས་སངས་རྒྱས་ཐོབ་པའི་གསང་སྔགས་སྔར་མ་དར་བ་ཞིག་
ཐུགས་ལ་བཞུགས་གདའ་བས་སྤྱན་དྲངས་པར་ཞུ་ཞེས་གླེང་བས། རྒྱལ་པོས་ལོ་ཙྭ་བ་གསུམ་ལ་གསེར་ཕྱེ་
དང་གསེར་གྱི་པ་ཏྲ་མང་པོ་བསྐུར་ནས་བརྫངས་སོ། །ལོ་ཙཱ་བས་ཀྱང་རྒྱ་གར་དུ་རྒྱལ་པོ་ལ་སྐྱེས་ཕུལ་ཏེ་པཎྜི་
ཏ་བརྫངས་པར་ཞུས་པས། ཆོས་སྟོན་གྱི་གྲལ་ན། པཎྜི་ཏ་ལྔ་བརྒྱ་བཞུགས་པའི་དབུས་ནས་བི་མ་ལ་
བཞེངས་ཏེ། ཀ་ཀ་པ་རི་ཞེས་གསུངས་པ་ལ་གོ་ལུགས་གསུམ་དུ་བྱུང་སྟེ། སྐ་བ་དཔལ་བརྩེགས་ཀྱིས། གྲུ་བོ་
དག་ལ་བརྟེན་པའི་མི། །མཉན་པའི་སྐྱ་བས་རྩོལ་ཕོད་ན། །མི་ཡིས་རྒྱ་མཚོའི་ཕ་རོལ་སྒྲོལ། །ཞེས་པ་དང༌།

ཅོག་རོ་ཀླུའི་རྒྱལ་མཚན་གྱིས། གཞུ་མོ་དག་ལ་བརྟེན་པའི་མདའ། །སྐྱེས་བུའི་མཐེབ་མོས་རྩོལ་ཕོད་ན།
།མདའ་ཡིས་འབེན་ལ་སྐྱོལ་བར་འགྱུར། །ཞེས་པ་དང༌། རྨ་རིན་ཆེན་མཆོག་གིས། རྒྱལ་པོ་ཁྱོད་ཀྱིས་གཏོང་
ཕོད་ན། །ལུས་ཀྱི་བུམ་པ་གར་འདྲིལ་བར། །སེམས་ཀྱི་ཆུ་བོ་དེ་རུ་འབོ། །ཞེས་སོ། །དེ་ནས་བྱོན་དུས་རྒྱ་
གར་གྱི་ཉི་མ་བོད་དུ་ནུབ་པ་དང་། རྩི་ཤིང་ནགས་ཚལ་ཐམས་ཅད་བོད་དུ་མགོ་འདུད་པ་ལ་སོགས་པའི་རྨིས་
ལྟས་རྒྱ་གར་བ་རྣམས་ལ་བྱུང་ངོ༌། །ལོ་པཎ་རྣམས་བསམ་ཡས་སུ་ཆགས་ཕེབས་ནས། མངའ་བདག་རྗེ་
འབངས་ཀྱིས་བསུ་བ་མཛད་ནས། རིན་པོ་ཆེ་སེང་གེའི་ཁྲི་སུམ་བརྩེགས་ལ་བི་མ་ལ་བཞུགས་དུས། ཨོཾ་
ཨཱཿཧཱུྃ་སྭཱ་ཧཱ། ཞེས་བརྗོད་པས་ཐམས་ཅད་ཀྱིས་མཐོང་བར་ནམ་མཁའི་དབྱིངས་ཐམས་ཅད་རྡོ་རྗེ་དབྱིངས་ཀྱི་
དཀྱིལ་འཁོར་དུ་གསལ་བ་ལ། ངོ་མཚར་སྐྱེས་ནས་མཆོད་པ་དང་བསྟོད་པ་རྒྱ་ཆེན་པོ་བྱས་ཏེ་ཆོས་བསྒྱུར་
ཞིང་གསུང་བར་ཞུས་སོ། །དེ་ནས་རྡོ་རྗེ་སེམས་དཔའ་སྒྱུ་འཕྲུལ་དྲ་བ་ལ་སོགས་པའི་གསང་སྔགས་ཕྱི་ནང་
མཚན་ཉིད་ཀྱི་ཐེག་པ་མང་པོ་བསྒྱུར་ཞིང་གསུངས་ནས། མཚན་མོ་དབུ་རྩེ་བར་ཁང་དུ་གསང་བ་མཆོག་གི་
རྒྱུད་ལུང་མན་ངག་རྣམས་རྒྱལ་སྲས་མུ་ནེ་བཙད་པོ། ཉང་སྐ་ཅོག་གཉིས་དང་ལྔ་ལ་གསུངས་སོ།།རྨ་ནི་དེ་
དུས་འདས་པས་མེད་དོ། །རྒྱལ་པོ་དང་ཉང་གཉིས་ལས་མེད་པར་འདོད་པ་ནི་རྒྱུས་ཆུང་བླུན་པའོ། །དེ་ནས་
གདམས་པའི་གནད་རྣམས་གཅིག་ཏུ་བསྡུས་པ། ཟབ་མོའི་པོ་ཏི་བཞི་ནི་མཆིམས་ཕུ་བྲག་དམར་དགེ་གོང་དུ་
གཏེར་དུ་སྦས་ནས། རྒྱ་ནག་པོའི་རི་བོ་རྩེ་ལྔ་ལ་གཤེགས་སོ། །བསྐལ་པ་མ་ཞིག་གི་བར་ལ་བཞུགས་པ་
ཡིན་ནོ། །དེ་ནས་ཉང་གིས་དབུ་རུ་ཞྭ་ཡི་ལྷ་ཁང་བཞེངས་ཏེ། སྙན་བརྒྱུད་རྣམས་སྦས་བློ་གྲོས་དབང་ཕྱུག་ལ་
མཆན་དུ་བཏབ་ནས། དཔེ་བརྒྱུད་རྣམས་ཀ་བའི་བསམ་ལེ་དང༌། ཀེའུ་ཚང་དུ་གཏེར་དུ་སྦས་ཏེ་ལོ་བརྒྱའི་
བར་དུ་མི་སྣང་བར་མཛད་ནས། དམ་ཅན་རྡོ་རྗེ་ལེགས་པ་ལ་གཏད་ནས་ལྷ་སའི་བྲག་ལྷ་ཡི་ཕུག་གི་ནམ་
མཁའ་ལ་འོད་ཕུང་དུ་ལྷག་མ་མེད་པར་གཤེགས་སོ། །དེ་ནས་ལོ་བརྒྱ་སོང་བ་ན། དབུ་རུ་ཞྭའི་ལྷ་ཁང་དུ་
ལྡང་མ་དགེ་མཆོག་གི་སྲས། གནས་བརྟན་ལྡང་མ་ལྷུན་གྱི་རྒྱལ་མཚན་ལ། རྡོ་རྗེ་ལེགས་པས་ལུང་བསྟན་
ནས། གཏེར་དཔེ་རྣམས་ཕྱུང་སྟེ་ལོ་བཅོ་ལྔ་སོང་དུས། བཤད་བརྒྱུད་བཞག་པའི་སྣོད་ཚོལ་དུ་བྱོན་པ་དང༌།
ཉང་རོའི་ཡུལ་མཚོ་ཞེས་བྱ་བར་ལྕེ་ཐུབ་པའི་དབང་པོའི་སྲས། ལྕེ་བཙུན་སེང་གེ་དབང་ཕྱུག་དང་གཉིས་རི་
གཟར་རྒོད་པོ་ལུང་དུ་མཇལ་ཏེ། སྣོད་ལྡན་དུ་གཟིགས་ནས་ཁ་རག་ཏུ་གདམས་པ་གསུང་བའི་དུས་བྱས་
ནས་རྫོགས་པར་གནང་སྟེ། ལྡང་མ་སྐུ་གཤེགས་པའི་ཚེ་ནམ་མཁའ་ཐམས་ཅད་འཇའ་འོད་ཀྱིས་ཁེངས་པ་
དང༌། སྐུ་གདུང་རིང་བསྲེལ་དཔག་ཏུ་མེད་པ་བྱུང་ངོ༌། །དེ་ནས་ལྕེ་བཙུན་གྱིས་དཔེ་རྣམས་བྲིས་ཏེ། སྔར་གྱི་

མ་ཕྱི་གཏེར་དཔེ་རྙིང་པ་རྣམས་ལང་གྲོ་མཆད་པ་སྟག་འདྲའི་ཆུ་མིག་གི་རྩར་སྦས་ནས་བཞུགས་དུས་མཚན་
ཞིག་གི་རྨི་ལམ་ན་ཨ་ཙར་ཞིག་བྱུང་ནས། བདག་ནི་བི་མ་མི་ཏྲ་མཁས་པ་སྟེ། །སྐལ་ལྡན་སྙིང་པོའི་ཡང་
བཅུད་དོན་འདོད་ན། །མཆིམས་ཕུ་བྲག་དམར་དགེ་གོང་ཡར་ལྡེབས་ལ། །གསང་བ་སྙིང་ཐིག་སྙིང་དང་འདྲ་
བ་ཡོད། །དེ་དག་ཁྱེར་ལ་འོ་ཡུག་ཕྱི་གོང་དུ། །སུས་ཀྱང་མཐོང་བ་མེད་པར་ལོ་བདུན་སྒོམས། །ཟག་བཅས་
ཕུང་པོ་སྣང་བ་མ་ཡིན་ནོ། །ཞེས་པ་ཐོས་ནས། མཆིམས་ཕུར་བྱོན་དུས་བུད་མེད་དུང་སོ་འཁོར་མ་ཡོད་པ་
གཡུའི་སྨིན་མ་ཅན་ཞིག་གིས་དཔེ་རྣམས་བཏོན་ནས་བྱིན་པ་བླངས་ཏེ། འོ་ཡུག་ཕྱི་གོང་རྫ་ཡི་ར་བར་
བཞུགས་པས། བི་མ་ལ་དངོས་སུ་བྱོན་ནས། ཟླ་བ་ཕྱེད་དུ་དབང་ཁྲིད་གདམས་པ་དང་བཅས་པ་ཐམས་ཅད་
རྫོགས་པར་གནང་སྟེ་རྒྱ་ནག་ཏུ་གཤེགས་སོ། །དེ་ནས་ལྕེ་བཙུན་གྱིས་ལོ་བདུན་བསྒོམས་པས་ལྷག་མེད་
འགྲུབ་ནས་བཞུགས་དུས། སྤྲུལ་པའི་སྐུ་རྒྱལ་བ་ཞང་སྟོན་དང་མཇལ་ནས་གདམས་པའི་སྣོད་དུ་མཁྱེན་ཏེ་
རྫོགས་པར་གནང་ནས། ལོ་བརྒྱ་ཉི་ཤུ་རྩ་ལྔ་ན་ནམ་མཁའ་ལ་འོད་ཟེར་གྱི་ཕུང་པོ་གཅིག་ཏུ་གཤེགས་སོ། །
རྒྱལ་བ་ཞང་སྟོན་ནི་ཡུལ་ཡར་འབྲོག་སྒང་གི་ཀླུང་མཚོ་གླིང་དགུའི་བླ་དོ་ཞེས་བྱ་བར། ཡབ་ཞང་རྡོ་རྗེ་དངོས་
གྲུབ། ཡུམ་ཞུ་མོ་ཉ་རེ་ལྕམ་གཉིས་ཀྱི་སྲས་སུ་འཁྲུངས་ཏེ། བཀྲ་ཤིས་རྡོ་རྗེ་ཞེས་བྱ་བར་མཚན་གསོལ་ནས།
དགུང་ལོ་བཅུ་གཅིག་ན་གཙང་རོང་གི་བླ་མ་ལྕེ་སྒོམ་ནག་པོ་དང་མཇལ་ཏེ་རྗེས་སུ་བཟུང་ཞིང་ལོ་གཅིག་གི་
བར་དུ་གདམས་པ་མ་ལུས་པ་གསན། དེ་ནས་དགུང་ལོ་ཉི་ཤུ་རྩ་གཅིག་གི་བར་དུ་མཁས་ཤིང་གྲུབ་པ་
བརྙེས་པའི་བླ་མ་དུ་མ་བརྟེན་ནས། འདུལ་བ་མདོ་སྡེ་མངོན་པ་ལ་སོགས་པའི་སྡེ་སྣོད་དང༌། སྔགས་གསར་
རྙིང་གི་རྒྱུད་སྡེ་དུ་མ་ལ་མཁྱེན་རབ་ཀྱི་པདྨོ་རྒྱས་པར་མཛད་ཅིང་བཞུགས་པ་ལས། ཉང་སྟོད་སྣང་ཁུ་ཡུལ་ན་
བཞུགས་པའི་ཐོ་རངས་ཁར་ནམ་མཁའ་འོད་ཕུང་འཁྲུགས་པའི་དཀྱིལ་ན་སྔོན་གྱི་བླ་མ་རྣམས་དང༌། དཔའ་
བོ་དང་དཔའ་མོ་དང༌། ཐུགས་རྗེ་ཆེན་པོ་དང་སྒྲོལ་མ་བཞུགས་པས་ལུང་བསྟན་པ། ཀྱེ་ཀྱེ། ཨེ་མ། ཚེ་
གཅིག་གིས་སངས་རྒྱ་བའི་མན་ངག་རྫོགས་པ་ཆེན་པོ་གསང་བ་བླ་ན་མེད་པའི་སྐོར་བྲག་སེང་གེ་དང་འདྲ་བ་
ལ་ཡོད་ཀྱིས་ཐོན་ལ། སེམས་ཅན་དཔག་ཏུ་མེད་པའི་དོན་གྱིས་ཤིག ཅེས་གསུངས་ནས་མི་སྣང་བར་གྱུར་ཏོ།།
དེ་ནས་མི་ཞྭ་དཀར་པོ་གྱོན་པ་གཅིག་ན་རེ་དངོས་གྲུབ་སྦྱིན་གྱིས་འདོང་ཟེར་ནས་ཕྱིན་པ་ལ་ཉང་སྨད་པ་ཚ་
བ་ཉི་མ་མདར་སླེབས་པའི་ནུབ་མོ་བནྡེ་སེར་སླག་གོན་པ་མང་པོས་བཟང་བཏུང་བྱིན་པས་དངོས་གྲུབ་དེ་
ཡིན་སྙམ་ནས་གཟིམས་པའི་ཐོ་རངས་མི་དཀར་པོ་དེ་བྱུང་ནས། དངོས་གྲུབ་དེ་མིན་འདོང་ཟེར་ནས་ལམ་སྣ་
བྱས་ནས་བྱོན་པ་ལས། སྟག་ཐབས་སུ་སླེབས་པའི་ནུབ་མོ་ཁང་སྟོང་ཞིག་ཏུ་ཉལ་བས། ཁོ་ན་རེ་འདིར་མ་

སྡོད་ད་ལྟ་འདོང་དང་ཟེར་ནས་བྲག་ཕུག་གཅིག་ཏུ་ཕྱིན་ཏེ། ཁོའི་སྤྲུལ་པས་བཟའ་བཏུང་མང་པོ་བྱིན་པ་ཟོས་
ནས་དར་ཅིག་ན་ཆར་ཆེན་པོ་གཅིག་བབས་ཏེ། ཁང་སྟོང་དེ་འགྱེལ་ལོ། །ནངས་པར་རྭ་ལག་ཚུགས་བརྒལ་
ནས་འོ་ཡུག་མདའ་ན་མར་ཕྱིན་པས་འཁྲུགས་པ་ཡོད་ཀྱང་ཁོའི་སྤྲུལ་པས་འཇིགས་པ་མེད་པར་འོ་ཡུག་ལུང་
པར་བརྟོལ་བས་ཉིན་པར་ཤིང་ཐུན་འགས་བཟའ་བཏུང་བྱིན་ནས་ཕྱིན་པས། བྲག་སེང་གེ་དང་འདྲ་བའི་
རྩར་སླེབས་དུས་ཁོ་སྟོར་ནས་ལོག་སྙམ་པ་ལས་མ་ཐར་ས་ཕྱོགས་ཀུན་ཏུ་བལྟས་པས། ཁ་བྱང་ལྟའི་ཕུག་པ་
ཞིག་གི་མདུན་རྩྭ་བཟང་པོ་སྐྱེས་པས་བསྒྲིབས་པར་གཟིགས་ཏེ། མཚར་རྣོན་འཕངས་པས། ཁྲོལ་གྱིས་དེའི་
ནང་དུ་སོང་བས་དེར་བྱོན་དུས་བྲག་ཕུག་གི་ནང་ན་དཀྱིལ་འཁོར་ཞིག་འདུག་པ་བརློག་པས། སྦྲུལ་དང་
སྦལ་པ་མང་པོ་ཤིག་ཤིག་བྱུང་བ་བསལ་ཏེ་བལྟས་པས། གཏེར་གྱི་ཁ་བྱང་བརྒྱ་རྩ་བརྒྱད་རྙེད་ནས་གཟིགས་
དུས། ས་རུབ་ནས་མི་དཀར་པོ་དེས་མར་མེ་དང་བཟའ་བཏུང་ཁྱེར་ནས་བྱུང་བ་ལས། དར་ཅིག་ན་སྒོ་དྲུང་
དེར་སྐད་དང་གདངས་ཤིན་ཏུ་འཇིགས་པ་ཞིག་བྱུང་བ་ལས་ཁོས་འདི་ནི་ལུང་བསྟན་པའི་སྤྲུལ་པ་དེ་ཡིན་
ནམ་བྱས་པས། དེ་ན་རེ། ངས་ཨ་ཅེ་ཁྲིད་ནས་འོང་གིས་ཟེར་ནས་དར་ཅིག་ན་སྒོ་དྲུང་དེར་མིག་གཅིག་ཁྲག་
ཏུ་ཁོལ་བ་སླ་ང་ཙམ་བགྲད་པ་མཆེ་བ་གཙིགས་ཤིང་འཇིགས་སུ་རུང་བ་ཞིག་བྱུང་བ་ལ། ཁོས་ལུང་བསྟན་
པའི་སྤྲུལ་པ་དེ་ཡིན་ནམ་བྱས་པས། དེ་ན་རེ། ང་ནི་ཨེ་ཀ་ཛ་ཊི་ཡིན། །ཚོགས་འཁོར་བརྒྱ་དང་རྩ་བརྒྱད་ཐོང་།།
ལོ་གསུམ་བར་དུ་མ་བཤད་ཅིག །གསུངས་ནས་བཞུད་དོ། །མི་དཀར་པོ་དེ་ནི་རྡོ་རྗེ་ལེགས་པའོ། །མ་མོ་དེ་
ནི་སྔགས་སྲུང་དངོས་སུ་བྱོན་པའོ། །དེ་ནས་ཕུག་པ་དེའི་སྒོ་དྲུང་ན་གཡུ་གཉིས་སྔགས་བདག་གིས་བཞག་
པས་གཅིག་གིས་ཤ་བུབས་གཅིག་ཉོས། གཅིག་གིས་ནས་ཁལ་གསུམ་ཉོས་ནས་ཚོགས་བརྒྱ་རྩ་བརྒྱད་བྱས་
ཏེ། གཏེར་རྣམས་རིམ་པར་བཏོན་ནས་ཉང་སྟག་རྗེད་དུ་ཤག་མོ་དཀར་མཚོས་སྦྱིན་བདག་བྱས་ནས། དཔེ་
རྣམས་ཚང་བར་བྲིས་ནས་ལོ་གསུམ་གསང་མ་ཐུབ་གསུངས་སོ། །དེ་ནས་དགུང་ལོ་ཉི་ཤུ་རྩ་ལྔ་ནས་དབུས་
སུ་བྱོན་ནས་དཀྱིལ་སྒང་དུ་གནས་ཆུང་ཞིག་བཞེངས་ཏེ། སླར་ཤངས་རྟ་ནག་ན་ཡར་བྱོན་པའི་ལམ་ཁ་ཞིག་ཏུ།
སླར་གྲུབ་ཐོབ་སེང་གེ་དབང་ཕྱུག་དང་མཇལ་ནས། གསང་བ་སྙིང་ཏིག་གི་དབང་ཁྲིད་གདམས་པ་དང་
བཅས་པ་རྫོགས་པར་གནང་སྟེ། གཞན་དོན་གྱིས་ཤིག་པའི་རྗེས་གནང་བྱིན་ནས་མི་སྣང་བར་གཤེགས་པ་
ཡིན་ནོ། །དེ་ནས་དབུས་སུ་བྱོན་ནས་གཉེར་སྒོམ་གྱིས་མཚུར་ཁུངས་སུ་གདན་དྲངས་པའི་ཐོ་རངས་ཁར་བི་
མ་ལ་དང་ཞལ་མཇལ་ནས་རྗེས་གནང་མཛད་ནས་མི་སྣང་བར་གྱུར་ཏོ། །དེ་ནས་དགུང་ལོ་དྲུག་ཅུ་རྩ་གཅིག་
བཞེས་དུས་རྒྱལ་མོ་གཡང་དེ་ཁབ་ཏུ་བཞེས་ཤིང༌། སྒོམ་ཁང་དུ་བཞུགས་ནས་འགྲོ་དོན་མཛད་པ་ལས།

ལྕམ་སྲིང་གསུམ་ཙམ་འཁྲུངས་སོ། །བླ་མའི་ཞལ་ནས་ངས་ཚོགས་པ་མ་བསྐྱངས་ན་ཕུང་པོ་ལྷག་མེད་དུ་
འགྲུབ་པ་ཡིན་ཏེ་གསུངས། སྐུ་ལུས་ལ་གྲིབ་མ་མེད་པ་དང༌། སྐབས་སུ་རིགས་ལྔར་གསལ་བ་དང༌། རྫོགས་
པ་ཆེན་པོའི་ཆོས་གསུང་བའི་དུས་སུ་འཇའི་གུར་ཕུབ་པ་ཀུན་གྱིས་མཐོང་བ་ལ་སོགས་པ་ངོ་མཚར་བའི་ལྟས་
མང་པོ་མངའ་བའོ། །དགུང་ལོ་བདུན་ཅུ་རྩ་གཅིག་ཕག་གི་ལོ་ལུག་གི་ཟླ་བའི་ཉི་ཤུ་གཉིས་ཀྱི་ནམ་ཕྱེད་ན་སྐུ་
འདས་པའི་ཚུལ་བསྟན་ཏེ། ཤར་ཕྱོགས་སུ་སྒྲ་ཆེན་པོ་ལན་བདུན་གྲགས་ཤིང༌། ས་ཆེན་པོ་ལན་གསུམ་དུ་
གཡོས་ཏེ་ནམ་མཁའ་ལ་འཇའ་འོད་འཁྲིགས་ཤིང༌། སིལ་སྙན་དང་དྲི་ཞིམ་གྱི་ངད་རང་བྱུང་བས་ཁྱབ་པ་དང་།
འོད་ལྔའི་ཐིག་ལེ་ཕུབ་ཆུང་ཙམ་ནམ་མཁའ་ལ་འཁྲིགས་པ་ཀུན་གྱིས་མཐོང་ནས་དད་པ་སྐྱེས་སོ། །དེའི་ཕྱིར་
ནུབ་པུར་སྦྱངས་པས། སྐུ་ལྔའི་རྒྱལ་ཚབ་ཏུ་གདུང་ལྔ་དང༌། རིང་བསྲེལ་ཁ་དོག་ལྔ་དང༌། ནམ་མཁའ་ནས་མེ་
ཏོག་གི་ཆར་འབབ་ཅིང༌། དེར་འདུས་པའི་མི་རྣམས་རང་བཞིན་གྱི་བསམ་གཏན་ལ་གནས་པར་གྱུར་ཏོ།། །།
དེ་ལྟ་བུའི་ངོ་མཚར་རྨད་དུ་བྱུང་བའི་བླ་མ་དམ་པ་ལས་མཁས་པ་ཉི་འབུམ་གྱིས་གསན་ཏེ། དེ་ཡང་ཡབ་རྒྱལ་
བ་ཞང་ཆེན་པོ་དང༌། ཡུམ་རྒྱལ་མོ་གཡང་དེ་གཉིས་ལས་འཁྲུངས་ཤིང་ལྷུམས་ན་ཞུགས་དུས། ཡུལ་གྱི་རྨི་
ལམ་ན་ཉི་མ་མང་པོ་དུས་གཅིག་ལ་ཤར་བ་རྨིས་པ་ཡབ་ལ་སྨྲས་པས། ཡབ་ན་རེ། གསང་བ་བླ་ན་མེད་པའི་
དོན༌གསལ་བར་བྱེད་ཅིང༌། སེམས་ཅན་གྱི་མ་རིག་པའི་མུན་པ་སེལ་བའི་རྟགས་ཡིན་ནོ་གསུངས་ཏེ།
བལྟམས་པ་ན་ཉི་མ་འབུམ་ཞེས་བྱ་བར་མཚན་གསོལ་ལོ། །དེ་ནས་དགུང་ལོ་ལྔ་ནས་དགུའི་བར་ལ་ཡབ་
ཀྱིས་གསང་བ་སྙིང་ཏིག་དབང་ཁྲིད་གདམས་པ་དང་བཅས་པའི་ལུང་རྣམས་མཛད་དོ། །ཡབ་འདས་ནས་
དགུང་ལོ་ཉི་ཤུ་ལ་རྔོག་རྒྱལ་ཚའི་སྤྱན་སྔར་བྱོན་ཏེ། གསར་མའི་རྒྱུད་གདམས་ངག་དང་བཅས་པ་མང་
དུ་གསན་ཅིང་མཁྱེན་པར་མཛད། ཉི་ཤུ་རྩ་གཉིས་ལ་ཇོ་མོ་རྒྱ་གར་ཁབ་ཏུ་བཞེས། ཉི་ཤུ་རྩ་བདུན་ལ་ས་སྐྱའི་
མཁོན་གྲགས་པ་རྒྱལ་མཚན་དང༌། བླ་མ་སྟག་སོ་བའི་སྤྱན་སྔར་རྒྱུད་གསུམ་གདམས་ངག་དང་བཅས་པ་
བདེ་མཆོག་མལ་གྱོའི་ལུགས་མཁྱེན་པར་མཛད། རྩ་དགུ་ལ་སེང་རྒྱན་ཁབ་ཏུ་བཞེས། སུམ་ཅུ་ལ་ཁ་རག་
བོན་འབྲུག་གི་སྐྱི་སྟོན་གྲགས་པ་ལས་བདེ་མཆོག་ཨ་ཕྱ་ལུགས་དང༌། རྗེ་བཙུན་མར་ལུགས་དང༌། ཡེ་ཤེས་
མགོན་པོ་ལ་སོགས་པ་ཞུས་ཤིང༌།མཁས་གྲུབ་དུ་མ་ལས། མདོ་རྒྱུད་དུ་མ་གསན་ཅིང་མཁྱེན་པར་མཛད་དོ།།
ཁྱད་པར་དུ་ཆོས་འདིའི་བདག་པོར་བྱོན་ཏེ་སྒྲ་ཐལ་འགྱུར་ལས། ཕྱག་ན་རྡོ་རྗེའི་སྤྲུལ་པར་ལུང་བསྟན་ཅིང༌།
དགུང་ལོ་བཅུ་ལ་ཆེ་སར་བཏོན་དུས་རྒྱུད་བཅུ་བདུན་གདམས་ངག་དང་བཅས་པའི་བཤད་པ་མཛད་པས།
བུ་སློབ་ཀུན་ངོ་མཚར་སྐྱེས་ཤིང་ལོ་ཉི་ཤུའི་བར་དུ་སྒྲུབ་པ་ནན་ཏན་སྙིང་པོར་མཛད་པ་ཡིན་ནོ། །དགུང་ལོ་

ལྔ་བཅུ་རྩ་དྲུག་གི་ཆོ་འཕྲུལ་ཟླ་བའི་ཚེས་བརྒྱད་ཀྱི་ཉི་མ་རྩེ་ཤར་ལ་སྐུ་གཤེགས་ནས་པུར་སྦྱངས་བས་ནམ་
མཁའ་ལ་འཇའ་འོད་ཀྱི་གུར་ཕུབ། ས་གཞི་རིང་བསྲེལ་གྱིས་གཅལ་བཀྲམ། དགུན་གྲང་སྒང་ལ་པུར་སྦྱངས་
སར་མེ་ཏོག་ཨུག་ཆོས་སྐྱེས། གདུང་ཤ་རཱི་རཾ་ལ་སོགས་པ་ལྔ་རང་བྱོན། མི་རྣམས་ངོ་མཚར་གྱི་ས་ལ་བཀོད་
དོ།།དེ་ལྟ་བུའི་བླ་མ་དམ་པ་ལས་ཆོས་བདག་གུ་རུ་ཇོ་འབེར་གྱིས་གདམས་པ་ཡོངས་སུ་རྫོགས་པར་མཛད་
དོ། །དེའང་མཁས་པ་ཉི་འབུམ་གྱི་གཅུང་པོ་ཟླ་བ་འབུམ་དང༌། རྒྱ་མོ་ཨ་ལུ་གཉིས་ཀྱི་སྲས་སུ་འཁྲུངས་ཏེ།
དགུང་ལོ་བདུན་མན་ཆད་ལྐུགས་པ་དང་འདྲ་བ་ཞིག་ལས་བརྒྱད་ནས་ཤེས་རབ་མེ་ལྟར་འབར་ཏེ། བཅོ་
བརྒྱད་ཀྱི་བར་དུ་ཁུ་བོ་མཁས་པ་ཉི་འབུམ་ལས་གསང་བ་བླ་མེད་ཀྱི་དབང་ཁྲིད་གདམས་པ་དང་བཅས་པ་
མ་ལུས་པ་རྫོགས་པར་མཛད་ནས། རྒྱུད་རྣམས་ཀྱི་བཤད་པ་དང༌།ཉམས་ལེན་ལ་བརྩོན་པར་བཞུགས་སོ།།
བཅུ་དགུ་ནས་ཉི་ཤུའི་བར་ལ་ས་སྐྱ་ལོ་ཙཱ་བ་ལས་རྒྱུད་གསུམ་མན་ངག་དང་བཅས་པ་དང༌།བདེ་མཆོག་
མལ་གྱོ་ལུགས་གསན་ཅིང་མཁྱེན་པར་མཛད་ནས། དབུ་ཚད་ལ་སོགས་པའི་ཆོས་ལ་ཐུགས་སྦྱངས། མཁས་
གྲུབ་དུ་མ་ལས་སྡེ་སྣོད་རྒྱུད་ལུང་མན་ངག་མང་པོ་གསན། ཉི་ཤུ་རྩ་གཉིས་ལ་ཁྲོ་ཕུ་ལོ་ཙཱ་བ་ལས་ཁྲོ་ཕུར་
སྐོར་གསུམ་ལ་སོགས་པ་མི་ཏྲ་ཛོ་ཀིའི་གདམས་པ་རྣམས་གསན། བལ་པོ་གྲགས་པ་འབུམ་མེ་ལས་དོ་ཧ་
དང༌། ཕྱག་རྒྱ་ཆེན་པོ་ཁ་འཐོར་གྱི་གདམས་པ་རྣམས་གསན། གཞན་ཡང་མཁས་གྲུབ་དུ་མ་ལས་སྡེ་སྣོད་
དང་རྒྱུད་ལུང་མན་ངག་མང་པོ་དགུང་ལོ་སུམ་ཅུ་རྩ་དྲུག་གི་བར་ལ་གསན་ཅིང་མཁྱེན་པར་མཛད་དོ།།
སྒྲུབ་པ་མཛད་དུས་ཡི་དམ་གྱི་ལྷ་དུ་མའི་ཞལ་གཟིགས་ཤིང༌། ལྷ་སར་བྱོན་དུས་ཇོ་བོའི་ཞལ་ལ་འཇའ་འོད་
སྣ་ལྔས་བསྐོར་བའི་ཞལ་གསེབ་ནས་འོད་ཀྱི་ཐིག་ལེ་ལྔའི་དབུས་སུ་རྡོ་རྗེ་སེམས་དཔའ་ཡབ་ཡུམ་དང༌།
ཕྱག་ན་རྡོ་རྗེ་དང༌། ཐུགས་རྗེ་ཆེན་པོའི་ཞལ་མཐོང་ཞིང༌། ཐོ་རངས་མགོན་པོ་ཚེ་དཔག་མེད་པ། འཇའ་འོད་
ཀྱི་ནང་ན་བཞུགས་པར་མཐོང༌། དེའི་ཡོན་ཏན་ཡིན་པ་འདྲ། ངེད་ལ་ཚེ་རིང་བརྒྱུད་མེད་ཀྱང་ང་རང་ལེགས་
པར་བྱུང་གསུངས། དེ་ལྟར་ཚད་མེད་པའི་མཁྱེན་རབ་དང་ཐུགས་རྗེས་འགྲོ་བ་འདྲེན་པའི་དེད་དཔོན་མཛད་
པ་ལས། ཡོས་ལོ་སྟོན་ཟླ་ར་བའི་ཉ་ལ་སྐུ་གཤེགས་ཏེ་ཞག་བདུན་འཇའི་དྲྭ་བ་འབྲེལ། སྐུ་གདུང་ལ་ཨོཾ་ཨཱཿཧཱུྃ་
དང་རིང་བསྲེལ་མང་པོ་བྱོན་ཞིང་མི་རྣམས་ངོ་མཚར་གྱི་གནས་ལ་བཀོད་དོ། །དེ་ལྟ་བུའི་བླ་མ་དམ་པ་ལས།
འཁྲུལ་ཞིག་ཆེན་པོས་གདམས་པ་རྣམས་རྫོགས་པར་མཛད་དོ། །དེ་ཡང་གཡོ་རུ་གྲ་ཡི་ཕུ་སོ། གད་ཕྲེང་གི་
གྲོང༌དུ༌ཡབ༌བཀྲ་ཤིས༌དངོས༌གྲུབ༌དང༌། ཡུམ་དཔལ་ལེགས་གཉིས་ཀྱི་སྲས་སུ་སྐུ་འཁྲུངས་ཏེ། བལྟམས་

དུས་ཉི་མ་རྩེ་ཤར་ལ་ཁང་པ་འཇའི་གུར་ཕུབ་པ་ཀུན་གྱིས་མཐོང་ངོ༌། །དགུང་ལོ་དགུ་ན་རིགས་སད་དེ།
དག་སྣང་དང་མོས་གུས་དཔག་ཏུ་མེད་པ་སྐྱེས་ནས་ཐ་མལ་པ་ལས་བློ་ལོག བཅུ་ནས་སྣང་བ་སྒྱུ་མར་འདུག་
པ་ལ་བདེན་བདེན་རྟག་རྟག་འདི་འདྲ་མི་ཡོང་ཐང་སྙམ་དུ། སྣང་སྲིད་བླ་མར་ཤར། བཅུ་གཉིས་ལ་འཁོར་
བའི་ཆོས་ལ་སྐྱོ་ཤས་དང་ངེས་འབྱུང་སྐྱེས། བཅུ་གསུམ་ལ་ཐོ་རངས་ཀྱི་རྨི་ལམ་ན་ཉི་ཟླ་དུས་གཅིག་ཤར་བ་
ལ་སོགས་པའི་རྨི་ལམ་སད་དུས། ཐུགས་རྗེ་ཆེན་པོས་ལུང་བསྟན་པ། ཨེ་མ་སྐལ་ལྡན་ཚེ་གཅིག་གིས་གྲོལ་
བ་ཡང་གསང་བླ་ན་མེད་པ་སྙིང་ཐིག་གི་དོན་སྒོམས་ཤིག ཅེས་གསུང་ནས་མི་སྣང་བར་གྱུར་ཏོ། །དེ་ནས་
བཟུང་སྟེ་སྙིང་རྗེ་ཕྱོགས་མེད་དུ་རྒྱས་ཤིང་འགྲོ་བ་ལ་བུ་གཅིག་འདུ་ཤེས་དང་མ་བྲལ་གསུངས།བཅོ་བརྒྱད་
ན་སྣང་སེམས་བདེན་མེད་དུ་རྟོགས་ནས་ཟང་ཐལ་སྨྱོན་པའི་སྤྱོད་པས་རང་བྱུང་ཡེ་ཤེས་ཀྱི་དོན་ལ་རྩལ་སྦྱོང་
དུས། ཕ་མས་ལྷ་གསོལ་བའི་ཡོ་བྱད་གསར་པ་ལ། ཕོ་གདོན་རྒྱལ་པོ་མཆོད། མོ་གདོན་བསེན་མོ་མཆོད།
ཅེས་ཕུད་གཏོར་བས། ངེད་ལ་ཁྱོད་ལྟ་བུའི་བུ་སྐྱེས་པ་ཟེར་རོ། །ཉི་ཤུ་ལ་མཁན་པོ་ལེའུ་སྒང༌པ་དང༌། སློབ་
དཔོན་བཀྲ་ཤིས་སྒང་པ་གཉིས་ལས་རབ་ཏུ་བྱུང་སྟེ། འདུལ་པ་ལ་ཐོས་བསམ་མཛད་དོ། །ཉི་ཤུ་རྩ་ལྔ་ལ་
སྲིད་ཞལ་གྱི་སེང་གེ་རྒྱབ་ཏུ་བྱོན་ཏེ། སེང་གེ་རྒྱབ་པ་ལས་ཞང་ཚལ་བའི་དབང་ཁྲིད་གདམས་པ་དང་བཅས་
པའི་སྐོར་རྣམས་ཚང་པར་གསན་ཅིང་ཐུགས་ཉམས་སུ་བཞེས། བླ་མ་ཙ་རི་པ་ལས་རླུང་སེང་གེ་མཇིང་
བསྣོལ་ལ་སོགས་པ་ཞུས་ཤིང༌། རས་པ་དྲི་མེད་འོད་དང་། ལྷ་རི་དཔལ་དང༌། གཞོན་ནུ་འབུམ་དང༌། སྟོན་
ཕྱར་དང༌། བྱང་ཆུབ་ཡོན་ཏན་དང༌། སློབ་དཔོན་ཇོ་སྲས་ལ་སོགས་པའི་བླ་མ་རྣམས་ལས་གཅོད་ཡུལ་དང་
ཞི་བྱེད་དང༌། ཕྱག་རྒྱ་ཆེན་པོ་དང༌། གསང་སྔགས་གསར་རྙིང་གི་སྒྲུབ་སྡེ་མན་ངག་དང་བཅས་པ་དུ་མ་ཞུས་
ཤིང༌། ཁྱད་པར་དུ་ཆོས་བདག༌་གུ་རུ་ཇོ་འབེར་ལས་རྫོགས་པ་ཆེན་པོ་གསང་བ་སྙིང་ཐིག་གི་དབང་ཁྲིད་
གདམས་པ་དང་བཅས་པ་མ་ལུས་པ་རྫོགས་པར་ཞུས་ནས། གྲོ་བོ་ལ་སོགས་པའི་རི་ཁྲོད་དང་ལུང་སྟོང་
རྣམས་སུ་ལོ་དུ་མར་སྒྲུབ་པ་ལ་ནན་ཏན་སྙིང་པོར་མཛད་དོ། །དེ་ནས་སྐལ་ལྡན་མང་པོ་སྨིན་གྲོལ་གྱི་ས་ལ་
བཀོད་དེ། དྲུག་ཅུ་རྩ་གཅིག་ལ་ཆོས་ཉིད་གདོད་མའི་དབྱིངས་སུ་གཤེགས་སོ། །དེ་ཡང་པུར་སྤྱོད་དུས་ནམ་
མཁའ་ལ་འཇའ་འཁྲིགས་ཤིང་། རིང་བསྲེལ་དང་ལྷ་སྐུ་མང་པོ་བྱོན་པས་འགྲོ་བ་རྣམས་ངོ་མཚར་དང་དད་པ་
སྐྱེས་སོ། །དེ་ལྟར་ངོ་མཚར་མཆོག་དང་ལྡན་པའི་བླ་མ་དམ་པ་ལས། གྲུབ་ཆེན་མེ་ལོང་རྡོ་རྗེས་གསང་བ་
མཆོག་གི་རྒྱུད་ལུང་མན་ངག་དང་བཅས་པ་མ་ལུས་པ་རྫོགས་པར་མཛད་དོ། །དེ་ཡང་སྒྲགས་ཕུར་ཡབ་རྣལ་
འབྱོར་པ་བསམ་ཡེ་དང༌། ཡུམ་འབར་མ་གཉིས་ཀྱི་སྲས་སུ་སྐུ་འཁྲུངས་ཏེ། ལོ་དགུ་ནས་གྲུབ་ཐོབ་ཟྭ་ལུང་པ་

དང༌། མཁན་ཆེན་སེ་ལུང་པ་གཉིས་ལས་རབ་ཏུ་བྱུང་ནས། ཟངས་རི་མཚོ་བྲག་ཏུ་བསྒོམས་པས་ཉམས་
འབར་ཞིང་མངོན་ཤེས་ཕྲ་མོ་ཐོབ། བཅུ་དྲུག་ལ་སྒྲགས་པུའི་ཞོགས་སྟེངས་སུ་གླེགས་བམ་བརྒྱ་ཚར་མཛད་
པས་གནས་ལུགས་ཀྱི་དོན་རྟོགས་ཏེ་རང་ཤར་རང་གྲོལ་ཆེན་པོའི་སྤྱོད་པ་གཟའ་གཏད་དང་བྲལ། དེ་ནས་
བཅུ་བདུན་གྱི་བར་ལ་ཡུལ་ཕྱོགས་ཐ་དད་པ་ཀུན་ཏུ་བྱོན་ནས། བླ་མ་མཁས་གྲུབ་མང་པོའི་ཞབས་ལ་གཏུག་
སྟེ། ཡང་དག་པའི་གདམས་པ་རྣམས་ཐུགས་ལ་སྦྱངས་ནས། ལྷོ་ཤ་འུག་སྟག་སྒོ་དང༌། མཁར་ཆུ་ལ་སོགས་
པའི་གནས་ཆེན་མང་པོར་བྱོན་ཏེ། ནས་བྲེ་གང་གིས་ཟླ་བ་གཅིག་དང་ཞག་ཉི་ཤུ་རྩ་གཅིག་ལ་སོགས་པའི་
འཚོ་བ་མཛད་ནས། དཀའ་ཐུབ་དང་དཀའ་སྤྱད་མང་པོ་མཛད། བཅོ་བརྒྱད་ལ་སེང་གེ་རྒྱབ་ཏུ་སངས་རྒྱས་
དབོན་པོའི་སྤྱན་སྔར་གསང་བ་སྙིང་ཏིག་ཞུས་ཏེ་བསྒོམས་པས། ཁྲིད་ཀྱི་སྔོན་འགྲོའི་དུས་སུ་ཉིན་མཚན་ཞག་
དྲུག་ཏུ་རྡོ་རྗེ་སེམས་དཔས་ནམ་མཁའ་ནས་ཉིན་མཚན་མེད་པར་གཟིགས་ཤིང༌། དངོས་གཞིའི་དུས་སུ་རྨི་
ལམ་དུ་བླ་མ་བརྒྱུད་པ་རྣམས་དང་མཇལ་ནས་བྱིན་གྱིས་བརླབས་གསུངས། རྩ་གསུམ་པ་ལ་ཡང་སངས་
རྒྱས་རས་པ་ལས། རྡོ་རྗེ་ཕག་མོ་ལ་སོགས་པའི་གཏེར་ཆོས་མང་དུ་གསན་ནས་བསྒྲུབས་པས། རྩ་བཞི་ལ་རྡོ་
རྗེ་ཕག་མོ་དང་དངོས་སུ་ཞལ་མཇལ་ཞིང༌། ནམ་མཁའ་འོད་ཀྱི་ཕུང་པོའི་དཀྱིལ་ན་བདེ་མཆོག་ལྷན་སྐྱེས་
དང༌། རྟ་མགྲིན་དང༌། སྒྲོལ༌མ༌་དང༌། ཐུགས་རྗེ་ཆེན་པོ་དང༌། ཀུན་ཏུ་བཟང༌པོ་དང༌། རྡོ་རྗེ་སེམས་དཔའ་
དང༌། བི༌མ༌ལ༌དང༌། ཨུ་རྒྱན༌དང༌། ཟྭ་ལུང༌པ༌དང༌། སངས་རྒྱས་རས་པ་དང༌། འགྲོ་མགོན་རིན་པོ་ཆེ་
རྣམས་བཞུགས་པ་མཐོང་གསུངས། དེ་ནས་དོང་ལུང་ན་བཞུགས་དུས་ཐོ་རངས་མནལ་སད་དུས་མཁའ་
འགྲོའི་རང་སྒྲ་ཤིན་ཏུ་སྙན་པོས། ཨེ་མ་བློ་བདེའི་མལ་དུ་ཆོས་ཉིད་དོན་བལྟས་པས། །སྐྱེ་རྒྱུན་འདིས་ཆོད་
ནམ་མཁའི་རྣལ་འབྱོར་པ། །སྒྲུབ་རིམ་སྲོག་འཕྲོག་སྙིང་པོ་རྒྱུན་བཟླས་པས། །འབྲལ་མེད་སྟོང་གྲོགས་བྱ་
ཡིས་སྙིང་གི་བུ། །ཞེས་པ་ཐོས་གསུངས། ཡང་ཀ་བ་ཅན་ན་བཞུགས་པའི་དུས་སུ་ཚེས་བཅུ་གཉིས་ཀྱི་སྔ་དྲོ་
ནམ་མཁའི་དཀྱིལ་ནས་ཕག་མོ་དམར་མོ་དང༌། གྲུབ་ཐོབ་ཟྭ་ལུང་པ་བཞུགས་པ་དང༌ ། དར་ཕུག་ན་
བཞུགས་པའི་རྨི་ལམ་དུ། ཕག་མོ་གཙོ་འཁོར་ལྔ༌མཐོང༌ཞིང༌། ས་གཡོས་དུས་མནལ་སད་པས། འོད་ཀྱི་
ཕག་མོ་གཟིགས་པ་དང༌། སྐྱབས་གནས་རྫོང་ན་བཞུགས་དུས་བླ་མ་ལྔ་དང་རྡོ་རྗེ་སེམས་དཔས་རྨི་ལམ་དུ་
རྫོགས་པ་ཆེན་པོའི་དབང་བཞི་རྫོགས་པར་བསྐུར་ཞིང་བརྡ་དོན་ངོ་སྤྲོད་མཛད་གསུངས། དགུང་ལོ་ཉི་ཤུ་རྩ་
དྲུག་ལ། འཁྲུལ་ཞིག་དར་མ་དང༌། སྤྲུལ་སྐུ་རྒྱ་མཚོ་ལ་སོགས་པའི་བླ་མ་མང་དུ་བསྟེན་ཅིང༌། གསང་སྔགས་
ཀྱི་དབང་ཁྲིད་གདམས་པ་དང་བཅས་པ་མང་དུ་ཞུས་སོ། །དེ་ཡང་ཁྱད་འཕགས་ཀྱི་བླ་མ་བཅུ་གསུམ།

འགྲན་ཟླ་དང་བྲལ་བའི་བླ་མ་གྲ་ཕུའི་གྲུབ་ཐོབ་ཟྭ་ལུང་པ་དང༌། མཚུར་ཕུའི་མདོ་བོ་རས་པ་དང༌། དགོན་
རྩེའི་འཁྲུལ་ཞིག་དབོན་པོ་སྟེ། རྣམ་པ་གསུམ་བསྟེན་ནས། སྙིང་པོ་དོན་གྱི་གདམས་པ་དཔག་ཏུ་མེད་པའི་རྒྱ་
མཚོའི་གཏིང༌དཔོག་པར་མཛད༌ཅིང༌། ལྷོ་མཁན་པ་ལྗོངས་དང༌། མཁན་པ༌གླིང༌དང༌། སེང་གེ་རྫོང༌དང༌།
ཀུན་བཟང་གླིང་དང༌། མཁར་ཆུ་ལ་སོགས་པའི་གནས་ཆེན་དུ་མར་སྒྲུབ་པའི་རྒྱལ་མཚན་བཙུགས་ཤིང་སྐལ་
ལྡན་དུ་མ་སྨིན་གྲོལ་ལ་བཀོད་དོ། །དེ་ནས་དགུང་ལོ་སུམ་ཅུ་སོ་བདུན་ལ་འདའ་བའི་དུས་ཡིན་པས། སློབ་
དཔོན་ཀུན་དགའ་ཞེས་བྱ་བའི་སྐལ་བཟང་གཅིག་གིས་གསོལ་བ་བཏབ་པས། དྲུག་ཅུ་རྩ་གཅིག་གི་བར་
བཞུགས་སོ། །དེ་ནས་དྲུག་ཅུ་རྩ་གཅིག་ཡོས་ཀྱི་ལོའི་སྟོན་ཟླ་ཐ་ཆུང་གི་ཉི་ཤུ་ལྔའི་ཐོ་རངས་ལ་དུར་ཁྲོད་ལ་
ཁར་ཐུགས་འཕོ་བའི་ཚུལ་བསྟན་དུས། འོད་ཆེན་པོ་སྒྲ་དང་བཅས་པ་ནུབ་ཕྱོགས་སུ་ཡལ་ཞིང༌། པུར་སྦྱང་
དུས་ནམ་མཁའ་ཤིན་ཏུ་དངས་པའི་དཀྱིལ་ནས་པུར་ཁང་ལ་འཇའི་སྣམ་བུ་དང༌། འོད་དྲྭ་བ་རིས་སུ་ཤར་རོ།
།གདུང་རུས་ལ་ཨ་དཀར་པོ་གཅིག་དང༌། གདུང་ཤ་རཱི་རཾ་རིགས་ལྔ་བྱོན་ཞིང་འགྲོ་བ་ཀུན་ངོ་མཚར་གྱི་ས་ལ་
བཀོད་དོ། །དེ་ལྟ་བུའི་བླ་མ་དམ་པ་ལས། རིག་འཛིན་ཆེན་པོ་ཀུ་མ་རཱ་ཛས་འོད་གསལ་སྙིང་པོའི་སྐོར་
རྣམས་ཡོངས་སུ་རྫོགས་པར་ཞུས་སོ། །དེ་ཡང་གཡོ་རུ་འོན་གྱི་ནང་བར་གསར་རྫིང་ཁ་ཞེས་བྱ་བའི་གྲོང་
རྡལ་དུ་ཡབ་ཇོ་སྲས་བསོད་ནམས་དཔལ་དང༌། ཡུམ་ཁྱེ་མ་འབུམ་མེ་ཞེས་བྱ་བའི་སྲས་སུ་འཁྲུངས་ཏེ་ཐར་པ་
རྒྱལ་ཞེས་མཚན་གསོལ་ཞིང༌། ཆུང་ངུ་ནས་དད་པ་དང་སྙིང་རྗེ་ཆེན་པོ་མངའ་ཞིང་ཤེས་རབ་ཆེ་བས་ཀློགས་
དང་ཡི་གེ་སློབ་མ་དགོས་པར་མཁྱེན་གསུངས། དེ་ནས་ལོ་བདུན་ན་ཀོང་པོའི་འོ་ཤོད་མཐོ་སྟེངས་དགོན་
པའི་བླ་མ་དགྱེས་རྡོར་པ་ལས་ཀྱེ་རྡོ་རྗེ་དང༌། བདེ་མཆོག་གི་དབང་ཞུས་ནས་ཡར་བྱོན་ཏེ། ལོ་དགུ་ན་མཁན་
པོ་གཙང་པ་ལས་ཡོངས་རྫོགས་ཀྱི་དགེ་བསྙེན་བླངས་ནས་ཐུགས་རྗེ་ཆེན་པོ་འཁོར་བ་དོང་དཀྲུགས་ཀྱི་ཆོས་
སྐོར་ལ་ཐུགས་སྦྱངས། ལོ་བཅུ་གཉིས་ན་ཕག་མོ་གྲུའི་མཁན་པོ་ཡེར་བ་དང༌། སློབ་དཔོན་མངའ་རིས་པ་
ལས་རབ་ཏུ་བྱུང་སྟེ་གཞོན་ནུ་རྒྱལ་པོ་ཞེས་མཚན་གསོལ་ནས་འདུལ་བ་གསན། རིན་པོ་ཆེ་གྲགས་ཡེ་པ་
ལས་ནཱ་རོ་ཆོས་དྲུག་ལ་སོགས་པའི་གདམས་པ་མང་པོ་ལོ་ལྔའི་བར་དུ་གསན་ཅིང༌། བླ་མཚར་སྟེང་པ་ལས་
བརྟག་གཉིས་གསན་ཅིང་མཁྱེན་པར་མཛད། དབོན་པོ་སངས་ཤེ་ལས་ལྷ་སློབ་ཅིང་ཡི་གེ་དྲུག་པ་བཟླས་
པའི་རྨི་ལམ་ན། ཤེལ་གྱི་ཁང་བུ་ཞིག་གི་ནང་ན་ཐུགས་རྗེ་ཆེན་པོ་འཛུམ་པར་མཛད་པ་མཐོང་གསུངས། དེ་
ནས་ཁྱུང་ནག་ཤག་དར་ལས་རྙིང་མའི་རྒྱུད་ལུང་མན་ངག་མང་དུ་ཞུས་ཤིང་དར་ཕུག་ཏུ་བྱོན་ནས། གྲུབ་ཆེན་
མེ་ལོང་རྡོ་རྗེ་དང་མཇལ། ཕྱག་རྒྱ་ཆེན་པོའི་ཁྲིད་གནང་བས་ངོ་འཕྲོད་དེ་རྟོགས་པ་རྒྱུད་ལ་སྐྱེས། དེ་ནས་

གྲུབ་ཆེན་མོན་གྱི་མཁའ་འགྲོའི་གླིང་དུ་གཤེགས་པའི་ཕྱགས་ཕྱི་ལ་ཕྱིན་ནས་རྡོ་རྗེ་ཕག་མོའི་ཆོས་སྐོར་ལ་
སོགས་པ་མང་དུ་ཞུས་ནས་བསྙེན་པ་མཛད་པས། ཚེས་བཅུའི་ནུབ་མོ་ཞིག་གི་རྨི་ལམ་ན། ཨུ་རྒྱན་པདྨ་སྐུ་
མདོག་དམར་པོ་གར་སྟབས་ལིང་ལིང་རུས་པའི་རྒྱན་དྲུག་གསོལ་ནས། ཨེ་མ། རིགས་ཀྱི་བུ་རྟག་ཏུ་ཆོས་
ཀྱིས་ཤིག །གསུང་བ་ཐོས་གསུངས། དེ་ནས་མཚུར་ཕུར་བྱོན་ཏེ། བླ་མ་གཉན་རས་དང༌། བླ་མ་དར་མ་
མགོན་ལས་ཀརྨ་པའི་ཆོས་སྐོར་མ་ལུས་པ་གསན་ཅིང༌། ལོ་འགར་བཞུགས་ནས་ལ་སྟོད་དིང་རི་བླ་འཁོར་
དང་བྷུ་ཏྲར་བྱོན་ཏེ། གྲུབ་ཆེན་ཨོ་རྒྱན་པ་དང༌། ཀརྨ་པ་རབ་ཏུ་བྱུང་མ་ཐག་དགུང་ལོ་བདུན་ལོན་པ་དེ་དང་
མཇལ་ནས་གྲུབ་ཆེན་པ་ལས་གདམས་པ་ཐམས་ཅད་ཚང་བར་ཞུས། དེ་ནས་ལོ་འགའ་ནས་ཨོ་རྒྱན་པས།
གཉན་རས་ལ་སྙིང་ཐིག་ཞུས་པའི་ཞོར་ལ་ཞུས་ནས་གདམས་པ་ཁ་ཚང་ཐོབ། དེ་ནས་རྒྱ་སྨན་གྱི་བླ་མ་ནམ་
མཁའ་རྡོ་རྗེ་ལས་གསང་སྐོར་གནད་ཀྱི་མེ་ལོང་ངོ་སྤྲོད་དང༌། སྐལ་ལྡན་པ་ཆོས་ཀྱི་སེང་གེ་ལས་གསང་བ་
གནད་ཀྱི་མེ་ལོང་ལ་སོགས་པའི་རྫོགས་ཆེན་གསང་བའི་སྐོར་མང་དུ་ཞུས་སོ། །དེ་ནས་མཁར་ཆུར་བྱོན་ནས་
གྲུབ་ཆེན་པ་ལས། གསང་བ་སྙིང་ཏིག་གི་དབང་ཁྲིད་གདམས་པ་དང་བཅས་པ་མ་ལུས་པ་ཞུ་དུས། འབུལ་
རྒྱུ་མེད་པས་ལུས་ངག་གི་ཞབས་ཏོག་ལ། མདོ་བོ་རས་པས་བཞེངས་པའི་འབུམ་ཆུང་གི་ཁང་པའི་ནང་ལ་
དབྱར་རིལ་པོ་གཉིས་སུ་རི་མོ་མཛད་དུས་ནས་ཁལ་བཞི་གནང་བའི་གཉིས་ཀྱིས་ཤོག་བུ་ཉོས་ནས། མཚན་
མོ་དཔེ་རྣམས་བྲིས། གཉིས་ཀྱིས་དཔེ་ཆའི་མར་མེ་དང་གསོལ་ཟས་མཛད་པས། ཤིག་ནད་དྲག་པོ་ཡང་བྱུང༌།
རྟོགས་པ་ཁྱད་པར་ཅན་ཡང་སྐྱེས་པས་བླ་མ་ཤིན་ཏུ་མཉེས་ཏེ། འགྲོ་དོན་གྱིས་ཤིག་པའི་རྗེས་གནང་ཡང་
མཛད། དེའི་དུས་ན་དབང་གྲལ་ན་བླ་མའི་དབུའི་སྟེང་གི་ནམ་མཁའ་ལ་མགོན་པོ་ཕྱག་བཞི་པ་དང༌ །
གཟིམས་ཁང་གི་སྒོ་ཡི་ཐད་ན་དཔལ་ཨེ་ཀ་ཛ་ཊི་མཐིང་མོ་ཞིང་དབྱུག་དང་སྤྱང་མོ་བསྣམས་པ་ཁང་པ་གཉིས་
ཐོག་དང་མཐོ་དམན་མཉམ་པ་ཞིག་གི་ཕྱི་ངོས་ནས། ལས་ཀྱི་མ་མོ་ཁྲག་རལ་ཅན། ཁྲག་གི་མཚོ་ཆུང་ཞིག་
ནས་ལག་པ་གཉིས་ཀྱིས་བཅུས་ནས་འཐུང་བ་མཐོང་གསུངས། དེ་ནས་བླ་མ་ལོ་བརྒྱད་དུ་འདུ་འབྲལ་མེད་
པར་བསྟེན་ནས། ཨུ་རྒྱན་གྱི་བཞུགས་གནས་སྨྱུག་ཚལ་ཕུག་ཏུ་དགུན་གཅིག་བཞུགས་པས། རྡོ་རྗེ་ཕག་མོའི་
ཞལ་གཟིགས། ཤེས་རབ་ཕྱོགས་མེད་དུ་རྒྱས་གསུངས། དེ་ནས་དྲིན་ཅན་བླ་མ་མ་གཤེགས་ཙམ་ན་ཡར་
ཀླུངས་སུ་བྱོན་ནས་ཚར་སྡིངས་རི་ཁྲོད་བཏབ་ནས་དར་ཅིག་བཞུགས་དུས། བླ་མ་སྐུ་གཤེགས་པར་མཁྱེན་
ནས་མཁར་ཆུར་བྱོན་པ་དང༌། བླ་མའི་སྲས་གཉིས་དང་ས་སྟེགས་སུ་མཇལ་ནས་སླར་ལོག་ནས། ཉི་ཤུ་ལྔ་
ཡི་མཆོད་པ་བཙུགས་ནས། ཙ་རི་ལ་བྱོན་ཏེ་གནས་སྐོར་མཛད་པས། དཀྲིག་མོ་ལྷའི་ནེའུ་རིང་གི་རྡོ་སྐུ་རང་

བྱོན་ལ་འཇའ་ཚོན་སྣ་ལྔ་ཟུག་པ་དང༌། དཔལ་ཤེལ་གྱི་རིའི་གངས་འདབས་ལས་ལ་ཆུང་ཞིག་བརྒལ་བའི་ས་
ན། གཡུ་མཚོ་ཟླུམ་པོ་སྣང་བ་ལ་སྔ་དྲོ་སླེབས་དུས། ནམ་མཁའ་དང་མཚོ་ཤིན་ཏུ་དངས་པའི་བར་འཇའ་ཚོན་
སྣ་ལྔ་གྱེན་ཐུར་དྲང་པོར་ཟུག་པ་ལ་སོགས་པ་ངོ་མཚར་གྱི་ལྟས་རྣམས་མཐོང་གསུངས། དེ་ནས་མཚུར་ཕུར་
ཆོས་རྗེ་པས་གདན་དྲངས་ནས་སྙིང་ཏིག་གི་རྒྱུད་གདམས་པ་དང་བཅས་པའི་ལུང་རྣམས་མཛད་ནས་ཤིངས་
སུ་བྱོན་ཏེ། ལྕེ་སྒོམ་ནག་པོའི་བརྒྱུད་པ་སློབ་དཔོན་སྒོམ་པ་ལས་གསང་སྐོར་སྙན་བརྒྱུད་རྣམས་དང༌།
བསམ་གཏན་མིག་གི་སྒྲོན་མེ་ཞུས་ཏེ། ལ་སྟོད་དིང་རི་སྣ་དམར་དུ་དབོན་པོ་བྱང་གྲུབ་པ་ལས་ཡང་དགོན་
པའི་རི་ཆོས་རྣམས་ཞུས། གྲུབ་ཆེན་པ་དང་མཇལ་ནས། མར་བྱོན་པའི་ལམ་གྱི་གྲམ་པ་ན་བླ་མ་བཀྲས་ལུང་
པ་ལས། གཤིན་རྗེ་དགྲ་ནག་ལ་སོགས་པ་གསར་མའི་སྐོར་མང་པོ་ཞུས་ཤིང༌། སློབ་དཔོན་ཡེ་ཤེས་མགོན་
པོ་ལ་སོགས་པ་ལས་གསང་སྐོར་དང༌། རྒོད་ཚང་པའི་ཁྲིད་རྣམས་དང༌། ཨ་རོའི་ཁྲིད་མོ་ཆེ་དང༌། དོན་ཁྲིད་
སྐོར་ལ་སོགས་པ་བོད་འདིར་གྲགས་སོ་ཅོག་གི་རྫོགས་རིམ་གྱི་མན་ངག་རྣམས་ལ་ཞུན་ཐར་ཆོད་པར་མཛད་
དེ་ཐོས་བསམ་གྱི་སྒྲོ་འདོགས་ཆོད་པར་མཛད་དོ། །དེ་ནས་ཙ་རི་གསར་མ་བསྐོར་ནས་རྙིང་མའི་གཡུ་མཚོ་
འགྲམ་དུ་གཅིག་པུར་ཟླ་བ་བརྒྱད་བཞུགས་དུས། ཆོ་འཕྲུལ་མང་པོ་དང་ཛམ་བྷ་ལས་ནོར་བུ་བྱིན་པ་དང༌།
གཞི་བདག་གྷ་ཡ་དྷ་རས་ཁང་པར་གདན་དྲངས་ཏེ། བསྙེན་བཀུར་བྱས་པ་དང༌། མཚོའི་དབུས་ན་འོད་ལྔའི་
ལྦུ་བ་བསེ་ཕོར་ཙམ་གཅིག་ལ་གཅིག་ཐིམ་དུ་འགྲོ་བ་ལ་སོགས་པ་ངོ་མཚར་བའི་ལྟས་མང་པོ་མཐོང་གསུངས།
དུས་རྟག་ཏུ་གངས་ཁྲོད་དང་རི་ཁྲོད་འགའ་ཞིག་ཏུ་བཞུགས་ནས་སྒྲུབ་པ་ལ་ནན་ཏན་སྙིང་པོར་མཛད་དེ།
རིན་པོ་ཆེ་ཀརྨ་པ་རང་བྱུང་རྡོ་རྗེ་ལ་སོགས་པའི་སྐྱེས་ཆེན་དང་། སྐལ་ལྡན་དུ་མ་ལ་གསང་བ་བླ་ན་མེད་པའི་
ཆོས་ཀྱི་འཁོར་ལོ་བསྐོར་ཞིང་། གྲོང་དང་ཡུལ་ཁམས་ལ་སོགས་པ་མང་པོར་ཐར་པའི་ས་བོན་གྱིས་ཁྱབ་པར་
མཛད་པ་དང༌། ཐ་ན་ལམ་ནས་བགྲོད་པའི་འགྲོན་པོ་དང༌། རི་དྭགས་དང༌། ཉ་ལ་སོགས་པ་རྣམས་ཀྱི་དོན་
དུའང་ཀོང་པོ་ནས་གཡེ་ལ་ཐུག་གི་བར་འཇིགས་པས་ཉེན་པའི་ལམ་འཕྲང་རྣམས་ལ་ལམ་རྒྱ་དང༌། རི་རྒྱ།
ཆུ་རྒྱ་ལ་སོགས་པ་མཛད་དེ། ས་བདེ་འཇམ་ལ་བཀོད་ཅིང༌། གང་དུ་བཞུགས་པའི་ལུང་པ་དང་། ཡུལ་གྲོང་
ཐམས་ཅད་ཀྱི་སད་སེར་དང༌། ཡམས་ལ་སོགས་པའི་འཚེ་བ་ཐམས་ཅད་ཞི་བར་མཛད་དེ། མཐོང་བ་དང༌།
ཐོས་པ་དང༌། དྲན་པ་ཐམས་ཅད་བྱང་ཆུབ་ཀྱི་ལམ་ལ་འགོད་པའི་ཕྲིན་ལས་རླབས་པོ་ཆེ་མངའ་བ་ཡིན་ནོ། །
བླ་མ་དམ་པ་འདི་ནི་ལོ་བརྒྱ་བརྒྱ་ན་བོད་དུ་བི་མ་ལའི་སྤྲུལ་པ་རེ་ས་འདུལ་བར་ལུང་བསྟན་པའི་རྟགས་དང་
མཚན་མ་ཐམས་ཅད་ཚང་བར་མངའ་སྟེ། ཤངས་ལ་སྨེ་བ་ཨའི་རི་མོ་ཅན་མི་འགྱུར་བ་དང༌། སྔགས་བདག་

གཟའ་དང་དམ་ཅན་གསུམ་གྱིས་འདུད་ཅིང་བསྟོད་པ་མི་དང་མི་ལབ་པ་ལྟར་ཡོད་པ་དང༌།ཚད་མེད་པའི་
མཁྱེན་རབ་དང་ཐུགས་རྗེས་འགྲོ་བ་འདུལ་བ་དང༌། མངོན་པར་ཤེས་པས་སེམས་རྒྱུད་བྱིན་གྱིས་བརླབས་
པ་དང༌། དེང་སང་སྙིང་ཏིག་གི་གནད་ངེས་པ་རྣམས་སློབ་དཔོན་སོ་སོའི་བློ་སྐྱོན་ཞུགས་ཏེ། ཕྱག་ཆེན་དང༌།
ཞི་བྱེད་དང༌། སྦྱོར་དྲུག་ལ་སོགས་པ་དང༌། ལྟ་སྒོམ་འདྲེས་ནས་གཅིག་ཏུ་འདོད་པས་འཆོལ་བར་སྤྱོད་པ་
ལས་ལེགས་པར་ཕྱེས་ཏེ། གསང་བ་བླ་ན་མེད་པའི་གྲུབ་པའི་མཐའ་རྣམས་གསལ་བར་མཛད་ཅིང་། ཐུགས་
རྗེས་བཟུང་བའི་སྐལ་ལྡན་ཀུན། འདས་དུས་འཇའ་འོད་རིང་བསྲེལ་དང་བཅས་པ་བྱུང་བས་ཀྱང་ཡིད་ཆེས་
པར་མཛད་པའི་ཕྱིར་བི་མ་ལ་དངོས་སུ་བཞུགས་པ་ལགས་སོ། །དེ་ལྟར་སྐུ་དངོས་སུ་སྣང་ནས་འགྲོ་བའི་
དོན་མཛད་པ་ལ་དགུང་ལོ་བདུན་ཅུ་རྩ་བརྒྱད་ཀྱི་བར་བཞུགས་ནས་ཆུ་མོ་ལུག་གི་ལོའི་སྟོན་ཟླ་འབྲིང་པོའི་
ཉི་མ་རྩེ་ཤར་ལ་དྭགས་པོ་དང་ལུང་གི་རི་ཁྲོད་དུ་གཤེགས་པའི་ཚུལ་བསྟན་པའི་དུས། སྦྲ་དང་འོད་ཟེར་ཁ་
དོག་ལྔའི་དྲྭ་བ་དང་གུར་ཁྱིམ་ལྟ་བུ་ལ་སོགས་པ་ངོ་མཚར་བའི་ལྟས་དཔག་ཏུ་མེད་པ་བྱུང་བས་ན། ཉེ་གནས་
སྒོམ་དར་གྱིས་ཐོག་དྲངས། དྲུང་ན་བཞུགས་པ་དང༌། དད་ལྡན་རྣམས་ཀྱིས་གསོལ་བ་བཏབ་པའི་
ཐུགས་རྗེས་གཟིགས་ཏེ་དར་ཅིག་ན་གཟིམས་པ་ལས་བཞེངས་ཏེ་སྐྱིལ་ཀྲུང་མཛད་ནས་ཞལ་འཛུམ་པ་དང་
བཅས་པས། ཁྱེད་རྣམས་མྱ་ངན་མ་བྱེད་ང་ཤི་བ་མིན་གསུངས། དེ་ཕན་ཆད་སྙུན་ཟུག་གང་ཡང་མེད་ཅིང༌།
ཐམས་ཅད་ལ་ཕན་པའི་གདམས་ངག་དང༌། ཞལ་ད་ཅི་རིགས་སུ་བྱོན་ཅིང༌། ཁྱད་པར་དུ་ཚེས་ཀྱི་སྔ་དྲོར་
སློབ་དཔོན་བློ་ལྡན་དང༌། ཉེ་གནས་སྒོམ་དར་ལ་སོགས་པས་ཞུས་པར་གཤེགས་པའི་རྗེས་སུ་ཅི་ལྟར་བགྱི།
མཐར་ཅི་ལྟར་འགྱུར་བླ་མ་ཀུན་མཁྱེན་པ་གདན་འདྲེན་ནམ་ཞུས་པས། ཞལ་ད་བྱོན་པ། ཅི་ཟེར་གླེན་པ་ཀུན།
ཁོང་ལ་འོ་བརྒྱལ་དུ་མ་འཇུག ད་གཟོད་ཆོས་ཀྱི་ཞུན་ཐར་མ་ཆོད་པ་ཡོད་ན་དེར་སོང༌། བློ་ལྡན་ལ་སོགས་
ཁྱོད་རང་རྣམས་གྲོས་བསྟུན། ཁད་མང་པོ་སྔར་ཡང་བྱས་ཟིན། ཅ་ཅོ་མང་པོ་མ་ཟེར་རྣ་བར་གཟེན་གསུང་
ནས། དེ་ཕན་ཅང་མི་གསུང་བར་དྲང་སྲོང་ཙོག་པུའི་བཞུགས་སྟངས་དང༌། ཆོས་སྐུའི་གཟིགས་སྟངས་ཀྱིས་
འཛུམ་པ་མཛད་དེ། ཚེས་བརྒྱད་ཀྱི་ཐོ་རངས་ཁར་གདོད་མའི་ཟད་སར་གཤེགས་སོ། །དེ་ནས་ཉི་ཤུ་ལྔ་ཡི་
བར་པུར་བཞུགས་ནས། སླར་བཞུས་པས། ནམ་མཁའ་དངས་པ་ལས་འོད་ཟེར་གྱི་དྲྭ་བ་གྲངས་མེད་པ་བྱུང་
ཞིང་དབུ་ཐོད་རིལ་པོར་བྱོན་པའི་ནང་ནས་རིགས་ལྔ་ཚོམ་བུའི་དཀྱིལ་འཁོར་དང༌། སྙན་གོང་གཡས་གཡོན་
ན་རྗེ་བཙུན་མ་མཐིང་ག་ཚོན་གང་དང་། ཕྱི་ན་འཇའ་འོད་ལྔ་ཡི་ར་བ་འོད་ཁྱིམ། གྱེན་འགྲེངས་རྩིབས་ཤར་
སྣ་ཚོགས་རང་བྱོན། གདུང་སིལ་བུ་ལས་རིང་བསྲེལ་འགའ་དང༌། གདུང་རིགས་ལྔ་ལ་སོགས་པ་ཡང་བྱོན།

ངོ་མཚར་གྱི་སྣང་བ་ཆེན་པོས་སྐྱེ་དགུ་རྣམས་དད་མོས་ཀྱི་ས་ལ་བཀོད་དོ། །དེ་ནས་གཤེགས་རྫོང༌དང༌།
མཆོད་རྟེན་བཞེངས་པ། ཟླ་མཆོད་ཀྱི་བར་དུ།ནམ་མཁའ་དྭངས་པ་ལས་ནུབ་ཕྱོགས་ན་འོད་ཟེར་གྱི་སྣང་བ་
གྲངས་མེད་པ་བྱུང་ངོ༌། །ཀྱེ་མ་ཀྱི་ཧུད་མགོན་པོ་ཐུགས་རྗེ་ཅན། །
གདོད་མའི་དབྱིངས་ནས་ཐུགས་རྗེས་ཉེ་བར་གཟིགས། །བདག་སོགས་སྲིད་པའི་འགྲོ་བ་མ་ལུས་ཀུན། །ཞི་
བའི་དབྱིངས་སུ་དྲང་པར་མཛད་དུ་གསོལ། །དེ་ལྟ་བུའི་བླ་མ་དམ་པ་ལས། ཁོ་བོས་བླ་ན་མེད་པའི་ཟབ་
ཆོས་འོད་གསལ་རྡོ་རྗེ་སྙིང་པོའི་དོན་རྣམས་ཐོས་པ་དང༌། བསམ་པ་དང༌། སྒོམ་པ་གསུམ་གྱིས་ཞུན་ཐར་
ལེགས་པར་བཅད་ནས་ཤིན་ཏུ་མཉེས་པར་བྱས་སོ། །དེ་ཡང་ཁོ་བོའི་ཡུལ་ནི་གཡོ་རུ་གྲའི་ཕུ་སྟོད་གྲོང་ཞེས་
བྱ་བ་ན། སློབ་དཔོན་བསྟན་པ་བསྲུང་བ་ཞེས་བྱ་བ་དང༌། འབྲོ་བཟའ་མོ་བསོད་ནམས་རྒྱན་གཉིས་ཀྱི་བུར་
སྐྱེས་ཏེ། ཆུང་ངུའི་དུས་ནས་དད་པ་དང་སྙིང་རྗེ་ཤེས་རབ་ཆེ་ཞིང༌། ནམ་གྲུ་རེ་མ་ཏི་ཤིན་ཏུ་འགོ་བའི་དགེ་
མཚན་དང་གཟུགས་ཀྱང་མཐོང༌ངོ༌། །ལོ་བདུན་ནས་ཀློག་ཤེས་ཏེ་ཕུར་པ་དང༌། བདེ་གཤེགས་འདུས་པ་
དང༌། གུ་རུའི་ཕྲིན་སྒྲུབ་རྣམས་བསླབས་པས། ལོ་དགུ་ནས་ཁོང་དུ་ཆུད་དོ། །ལོ་བཅུ་གཉིས་ན་མཁན་པོ་
བསམ་འགྲུབ་རིན་ཆེན་དང༌། སློབ་དཔོན་ཀུན་དགའ་འོད་ཟེར་ལས་རབ་ཏུ་བྱུང་སྟེ། འདུལ་བ་བསླབས་
ནས་ལོ་བཅུ་བཞི་ནས་བཤད་དོ། །དེ་ནས་ལོ་བཅུ་དྲུག་ལ་སློབ་དཔོན་བཀྲ་ཤིས་རིན་ཆེན་ལས་ལམ་འབྲས་
དང༌། ཆོས་དྲུག་གཉིས་དང༌། ཕག་མོ་ཆོས་དྲུག་དང༌། བདེ་མཆོག་དྲིལ་བུ་པ་དང༌། ཕྱག་ན་རྡོ་རྗེ་འཁོར་ལོ་
ཆེན་པོ་ལ་སོགས་པའི་དབང་ཁྲིད་གདམས་པ་དང་བཅས་པ་ཞུས་ཤིང༌། སློབ་དཔོན་དབང་ཡེ་ལ་སོགས་པ་
ལས་གསང་སྔགས་ཀྱི་སྒྲུབ་སྡེ་མང་པོ་དང༌། ཟྭ་ལུང་རིན་པོ་ཆེ་ལ་སོགས་པ་ལས་ཞང་ཚལ་པའི་གདམས་
སྐོར་དང༌། རྒོད་ཚང་པའི་ལམ་ཁྲིད་དང༌། གཅོད་དང༌ཞི་བྱེད་ལ་སོགས་པ་མང་དུ་མནོས་སོ། །ལོ་བཅུ་དགུ་
ན་གསང་ཕུར་ཕྱིན་ནས་བྱམས་ཆོས་དང་ཚད་མ་ལ་སོགས་པའི་མཚན་ཉིད་ཀྱི་ཐེག་པ་མང་དུ་ཉན་ཏེ། སློབ་
དཔོན་ཆེན་པོ་བླ་བྲང་བ་ཆོས་དཔལ་རྒྱལ་མཚན་དང༌། ཆོས་གྲགས་གཉིས་ལ་སོགས་པའི་དྲུང་དུ་ལོ་དྲུག་ཏུ་
ཞུན་ཐར་བཅད་ཅིང༌། སློབ་དཔོན་ཆེན་པོ་བཙན་དགོན་པ་ལས། ཚད་མ་སྡེ་བདུན་གྱི་རྩ་བ་དང་ཤེས་རབ་
སྙིང་པོ་དང༌། སྒྲོལ་མ་ལ་སོགས་པའི་ལུང་ཕྲན་མང་ཞིག་ཏུ་མནོས་ཤིང༌། ལོ་ཙཱ་བ་བློ་བརྟན་ལས་ཏིང་འཛིན་
རྒྱལ་པོ་ལ་སོགས་པ་ཟབ་མོའི་མདོ་ལྔ་དང༌། ཤེས་རབ་སྙིང་པོའི་རྒྱ་ཆེར་འགྲེལ་པ་ལ་སོགས་པའི་ལུང་ཕྲན་
མང་དུ་མནོས་ཏེ། དེ་ཡང་དུས་སྐབས་འགའ་ཞིག་ན། མི་གཡོ་བ་དང༌། དབྱངས་ཅན་མ་དང་། ཤེས་རབ་
གསལ་བྱེད་ལ་སོགས་པ་བློ་འཕེལ་གྱི་ལྷ་འགའ་ལ་སྒྲུབ་པ་བྱས་པས། རྨི་ལམ་དུ་གྲུབ་པའི་མཚན་མ་ཙམ་

བྱུང༌ཞིང༌། ལུང༌དང༌། རིག་པ་དང༌། མན་ངག་དང༌། སྙན་ངག་ལ་སོགས་པའི་དོན་ལ་བློ་གྲོས་ཀྱི་སྣང་བ་
ཅུང་ཟད་ཐོབ་ནས། ཕྱོགས་ཐ་དད་ཀུན་ཏུ་འཁྱམས་ཤིང༌། བླ་མ་དགེ་བའི་བཤེས་གཉེན་དུ་མ་ལས། མདོ་
དང༌རྒྱུད་དང༌། མན་ངག་དུ་མ་ཞུས་ཏེ། ཐོས་བསམ་གྱི་བློ་གྲོས་སྦྱངས་ཤིང༌། སློབ༌དཔོན༌གཞོན༌ནུ་དོན་
འགྲུབ་ལ་སོགས་པ་ལས་མདོ་སྒྱུ་འཕྲུལ་སེམས་ཕྱོགས་ལ་སོགས་པའི་སྐོར་མང་པོ་ཞུས་ཤིང༌། སློབ་དཔོན་
གཞོན་ནུ་རྒྱལ་པོ་ལ་སོགས་པ་ལས་དབུ་མ་ཚིག་འཇུག་ལ་སོགས་པ་འཕགས་སྐོར་རྣམས་ཚང་བར་ཞུས་
ཤིང༌། སློབ་དཔོན་གཞོན་ནུ་རྡོ་རྗེ་ལ་སོགས་པ་ལས་སྤྱོད་འཇུག་དང་བསླབ་བཏུས་དང༌། ཇོ་བོའི་གདམས་
སྐོར་གྱི་ཆོས་དྲུག་སྦྱོར་དྲུག་ལ་སོགས་པའི་སྙན་བརྒྱུད་མང་དུ་ཞུས་ཤིང༌། མཁན་པོ་ལས་ཁྲོ་ཕུའི་ཆོས་སྐོར་
དང༌། ཁ་རག་གི་ཆོས་སྐོར་དང། གཞན་ཡང་སྒྲུབ་ཐབས་རྒྱ་མཚོ་དང༌། ཆོས་ཆུང་བརྒྱ་རྩ་དང༌། འདུལ་བའི་
ལུང་ལ་སོགས་པ་མང་དུ་ཐོས་སོ། །བླ་མ་དམ་པ་ཆོས་རྗེ་ཀརྨ་པ་ལས། སྦྱོར་དྲུག་གེགས་སེལ་དང་བཅས་པ་
དང༌། ནཱ་རོའི་ཆོས་དྲུག་དང༌། སྐུ་གསུམ་ངོ་སྤྲོད་དང༌། ཐུགས་རྗེ་ཆེན་པོ་རྒྱལ་བ་རྒྱ་མཚོ། ཐུགས་རྗེ་ཆེན་པོ་
རྒྱལ་པོ་ལུགས་ལ་སོགས་པ་མང་དུ་ཐོས་སོ། །གཞན་ཡང་སློབ་དཔོན་དབང་ཚུལ་ལ་སོགས་པའི་དྲུང་དུ།
སྦྱོར་དྲུག་དང༌། སྙན་དྲུག་དང༌། རླུང༌སྐོར་ལ་སོགས་པ་མང་དུ་ཞུས་ཤིང་ངེས་པ་མེད་པའི་སྒྲུབ་པ་བྱེད་པ་
ལས། ལྕོག་ལ་རིན་པོ་ཆེའི་བྲག་ཕུག་ཏུ་ཟླ་བ་ལྔ་མུན་ཁང་གཅིག་ན་ཡོད་པའི་ཐོ་རངས་ཀྱི་རྨི་ལམ་ན་ལུང་
པའི་མདའ་བྱེ་མ་དང་རི་ཆུང་ཆུ་འབབ་ཡོད་པའི་དྲུང་ན་ཡོད་པ་ལ། སིལ་སྙན་གྱི་སྒྲ་གླུ་དབྱངས་དང་བཅས་
པ་ཞིག་ཐོས་ནས་བལྟས་པས། རྟ་ལ་བསེ་ཁྲབ་དྲིལ་བུས་བརྒྱན་པ་ཞིག་ལ་བུད་མེད་ལོ་བཅུ་དྲུག་ལོན་པའི་
ན་ཚོད་ཙམ་ཟ་འོག་གི་གོས་དང་གསེར་གཡུའི་རྒྱན་ཆས་སྤྲས་པ་གསེར་གྱི་དྲ་བས་གདོང་བཀབ་པ་ཞིག་བྱོན་
པའི་ཐུ་བ་ལས་འཇུས་ཏེ། འཕགས་མ་ཐུགས་རྗེས་འཛིན་པར་ཞུས་པས། རིན་པོ་ཆེའི་དབུ་རྒྱན་ཞིག་འདུག་
པ་ཕུད་ནས་བདག་གི་མགོ་ལ་བསྐོན་ཏེ། དུས་དེང་ནས་རྟག་ཏུ་བྱིན་གྱིས་རློབ་ཅིང་དངོས་གྲུབ་སྦྱིན་པར་བྱའོ།།
ཞེས་གསུང་བའི་མོད་ལ། ལུས་སེམས་བདེ་གསལ་མི་རྟོག་པའི་ཏིང་ངེ་འཛིན་གྱིས་ཕྱམ་བརྡལ་ནས་ཡུན་
རིང་པོར་གཉིད་མ་སད་ཅིང་ཉི་མ་རྩེ་ཤར་དུས་སད་ནའང༌། ཉམས་དེ་དང་མ་བྲལ་བ་ཞག་གསུམ་བྱུང་ངོ་། །
དེ་ནས་བསམ་ཡས་སུ་འོང་བའི་དཔྱིད་སོང༌། བླ་མ་དམ་པ་ཡར་སྟོད་སྐྱམ་གྱི་ཕུ་ན་བཞུགས་པ་དང་མཇལ་ཏེ།
བླ་མས་གསུང་ནས་མདང་ལྷའི་བྱ་ཡིན་ཟེར་བའི་ཡ་མཚན་ཅན་ཞིག་བྱུང་བ་དེ་ཁྱོད་ལ་ལྟ་བ་ཡིན་པར་འདུག
ངའི་ཆོས་འདིའི་བརྒྱུད་པ་འཛིན་པ་ཞིག་ཡོང་བ་འདྲ། གདམས་པ་ཚང་བར་སྦྱིན་དགོས་གསུངས་ནས་
དགྱེས་ཚོར་ཆེན་པོ་ཡང་མཛད། དེའི་དཔྱིད་དེར་ལུང་སྟོང་གཅིག་ནས་གཅིག་ཏུ་སྤོ་བ་ལན་དགུ་མཛད་པས།

གཞི་རེ་ཟིན་དུས་གཤེགས་པ་འདྲ་བ་དེས། ཤིན་ཏུ་ལུས་ངག་ལ་དཀའ་བ་མང་དུ་བྱུང་ཞིང་། དེ་དུས་ཕྱེ་བྲེ་
གསུམ་དང༌། དངུལ་ཆུ་རིལ་བུ་སྲན་མ་ཙམ་ཉི་ཤུ་རྩ་གཅིག་གིས་ཟླ་བ་གཉིས་ཀྱི་འཚོ་བ་བྱས་ཏེ། ཁ་བ་
བབས་དུས་སྒྱེ་ཞིག་ཡོད་པའི་ནང་དུ་ཞུགས་པས་གོས་གདན་གཉིས་ཀའི་གོ་བཅད་ཅིང༌།ཆོས་ཕྱོགས་སུ་
དཀའ་བ་མང་པོ་སྤྱད་ནས་ལོ་གསུམ་གྱི་དམ་བཅའ་བྱས་ཏེ་མཆིམས་ཕུ་ལ་སོགས་པའི་རི་ཁྲོད་ལ་སྒོམ་ཞིང༌།
སྐབས་སུ་བླ་མའི་དྲུང་དུ་གདམས་པའི་ཞུན་ཐར་རྣམས་ལེགས་པར་བཅད་དེ་སྒྲུབ་པའི་མཆོད་པས་བླ་མ་
མཉེས་པར་བྱས་ནས་ཚེ་འདིའི་སྣང་བ་ལ་ཞེན་པ་མེད་ཅིང་འཁོར་འདས་ལ་རེ་དོགས་སུ་འཛིན་པའི་གཟེབ་
ལས་གྲོལ་ཏེ། གནས་ལུགས་རྫོགས་པ་ཆེན་པོའི་ལྟ་བ་དང༌། ཏིང་ངེ་འཛིན་ལ་རྒྱུན་ཆགས་སུ་གནས་པས་
ཐར་པའི་ལམ་སྣ་ཟིན་པ་ཙམ་དུ་འཁོད་ཅིང༌། ཁྱད་པར་དུ་སྔོན་གྱི་ལས་དང་སྨོན་ལམ་གྱི་བྱེད་པས་རང་བྱུང་
པདྨའི་སྒྲུབ་གནས་བོད་ཀྱི་རི་བོ་རྩེ་ལྔའི་ཕྱོགས་སུ་འོངས་ཏེ། ལས་དང་སྐལ་བར་ལྡན་པའི་སྐྱེས་བུ་འགའ་ལ་
འོད་གསལ་རྡོ་རྗེ་སྙིང་པོའི་ལམ་བཟང་སྣང་བར་བྱས་ཤིང༌། ཉིན་མཚན་དུ་གཞན་ལ་ཕན་པའི་བརྩོན་པས་
ལེགས་པར་སྨོན་པ་ཙམ་དང༌། བླ་མ་དམ་པའི་དྲུང་དུ་འཁོར་གསུམ་ཡོངས་སུ་དག་པ་ལན་ལྔ་འབུལ་བ་ཞིག་
དང་བདུན་རྣམ་དག་གིས་མཆོད་ཅིང༌། དཔའ་བོ་མཁའ་འགྲོ་རྣམས་ལ་ཟླ་བ་བྱུང་ངོ་ཅོག་གི་ཚེས་བཅུ་དང་
ཚེས་བརྒྱད་ཀྱི་མཆོད་པ་བཟུང་ནས་དད་པས་བྱིན་པ་དོན་ཡོད་པར་བྱས་ཤིང༌། སྣང་སེམས་སྒྱུ་མའི་རོལ་པ་
ཙམ་དུ་ཅི་བྱེད་དམ་པའི་ཆོས་བཞིན་སྤྱད་དེ་ཡང་དག་པའི་གདམས་པའི་གནད་རྣམས་མི་འཕྱུགས་ཤིང༌།
བདེ་བླག་ཏུ་རྟོགས་པས་ལག་ཏུ་བླང་བདེ་བའི་ཕྱིར་མན་ངག་གི་ཡི་གེ་མང་དུ་བཀོད་ཅིང༌། ཁྱད་པར་དུ་ཆོས་
སྡེ་སུམ་ཅུ་རྩ་ལྔའི་ཡང་ཏིག་ཡིད་བཞིན་ནོར་བུའི་གདམས་པ་བཀོད་ཅིང༌། ཕྱི་རབས་ཀྱི་དོན་དུ་སྨོན་ལམ་གྱི་
རྒྱ་དང་བཅས་པ་ཡིན་ནོ། །ཕྱིན་ཆད་བདག་གི་རྗེས་སུ་འཇུག་པ་རྣམས་ཀྱིས་ཀྱང་ཚེ་འདིའི་བྱ་བ་རྒྱབ་ཏུ་དོར།
ཕྱི་མའི་བྱ་བ་དང་དུ་ལོངས། ཡང་དག་པའི་དགེ་བའི་བཤེས་གཉེན་བསྟེན། འོད་གསལ་སྙིང་པོའི་གདམས་
པ་ཞུས་ནས། གཅིག་པུར་དབེན་པའི་གནས་སུ་སྙིང་ཏིག་གསང་བའི་གདམས་པ་ཉམས་སུ་བླངས་ཤིང་ཚེ་
འདིས་འཁོར་འདས་ཀྱི་ལ་ཟློས་པར་བྱས་ཏེ། ལུང་བསྟན་བྱུང་ན་གཞན་དོན་ཅི་ནུས་སུ་བྱ་ཞིང༌། ལོག་སྒྲུབ་
དང་སྐྱོ་ངལ་ཐམས་ཅད་བཟོད་པར་བྱས་ལ་གདམས་པ་དར་ཞིང་རྒྱས་པར་བྱའོ། །མདོར་ན་ཁོ་བོ་མ་གཏོགས་
པའི་བླ་མ་གོང་མ་ཐམས་ཅད་འཕགས་པའི་བླ་མ་ཟམ་མ་ཆད་པར་བྱོན་པས། དེ་དག་གི་ཆེ་བའི་ལོ་རྒྱུས་
རྣམས་རང་རང་གི་རྣམ་ཐར་གྱི་ཡི་གེ་དང༌། བབས་ལུགས་ཆེན་པོ་ན་གསལ་བས་རྒྱས་པ་དེར་བལྟའོ། །དེ་
ལྟར་བསྟན་པའི་བབས་ཚུལ་ལོ་རྒྱུས་རྣམས། །ཡིད་ཆེས་དོན་དུ་བཀོད་པའི་བསོད་ནམས་ཀྱིས། །འགྲོ་ཀུན་

ཐེག་མཆོག་སྙིང་པོ་འདིར་ཞུགས་ཏེ། །འོད་གསལ་བྱང་ཆུབ་སྙིང་པོ་མྱུར་ཐོབ་ཤོག །སྐྱེ་བ་སྔོན་རབས་དུས་
ན་ལེགས་སྦྱངས་པས། །ཚེ་འདིར་ཐེག་མཆོག་སྙིང་པོའི་དོན་མཐོང་སྟེ། །སྐལ་ལྡན་རྣམས་ལ་མོས་པའི་རྟེན་
ཙམ་དུ། །ཆོས་ཚུལ་རིན་ཆེན་ཉི་མ་སྣང་བར་བྱས། །དེ་ཕྱིར་སྙིང་པོའི་གདམས་པ་མཐར་ཐུག་འདི། །གུས་
པས་ལྷུར་ལེན་སྒྲུབ་ལ་འབད་པར་མཛོད། །རང་གཞན་དོན་གཉིས་ཡིད་བཞིན་རྒྱ་མཚོ་ལས། །འདོད་དགུའི་
རེ་བ་ཕུན་ཚོགས་སྒྲུབ་བྱེད་ཡིན། །རྫོགས་པ་ཆེན་པོ་གསང་བ་སྙིང་ཏིག་གི ལོ་རྒྱུས་རིན་པོ་ཆེའི་ཕྲེང་བ་ཞེས་
བྱ་བ། རིག་འཛིན་བླ་མ་དམ་པ་ཀུ་མ་རཱ་ཛའི་ཞབས་རྡུལ་ལ་རེག་པའི་ཐེག་པ་མཆོག་གི་རྣལ་འབྱོར་པ་ཀློང་
ཆེན་རབ་འབྱམས་ཀྱིས་གངས་རི་ཐོད་དཀར་གྱི་མགུལ་དུ་བཀོད་པའོ།། །།དགེའོ། །དགེའོ། །
དགེའོ། །དཔལ་སྔགས་ཀྱི་བདག་མོ་ཨེ་ཀ་ཛ་ཊི་དང༌། གཟའ་ཡི་དགེ་བསྙེན་ཆེན་པོ་རཱ་ཧུ་ལ་དང་། དམ་ཅན་
རྡོ་རྗེ་ལེགས་པ་གསུམ་ལ་གཏད་པ་ཡིན་པས། ཡི་གེ་འདྲ་མིན་འཆོས་པ་དང༌། བསླད་པར་བྱུང་ན་ཆད་པ་
དྲག་པོ་ཆོད་ཅིག དམ་མེད་ལ་མ་གཏད་ཅིག སྐལ་ལྡན་ལ་ལེགས་པར་དར་རྒྱས་སུ་མཛོད་ཅིག། །།
༄༅། །བླ་མ་ཡང་ཏིག་གི་བརྒྱུད་པའི་ཕྱག་འཚལ་བྱིན་རླབས་སྤྲིན་ཚོགས་བཞུགས་སོ། ། ། །
།
༄༅༅། །ༀ་ཨཱཿཧཱུྃ། སངས་རྒྱས་ཐམས་ཅད་ཀྱི་འབྱུང་གནས་དཔལ་ཀུན་ཏུ་བཟང་པོའི་རང་བཞིན། ཚད་མེད་
པའི་ཐུགས་རྗེ་དང་ལྡན་པ། དཔལ་མགོན་བླ་མ་དམ་པའི་ཞབས་ལ་གུས་པས་ཕྱག་འཚལ་ཞིང་སྐྱབས་སུ་
མཆིའོ། །བརྩེ་བ་ཆེན་པོས་རྗེས་སུ་གཟུང་དུ་གསོལ། །གདོད་མའི་མགོན་པོ་འོད་མི་འགྱུར། །དཀྱིལ་འཁོར་
ཀུན་གྱི་འབྱུང་གནས་གཙོ། །མཁྱེན་རབ་ཡེ་ཤེས་རྒྱ་མཚོ་བརྙེས། །ཀུན་བཟང་ཡབ་ཡུམ་ལ་ཕྱག་འཚལ། །
་གནས་མི་དམིགས་ཆོས་སྐུའི་ངང༌། །འོད་གསལ་ཡེ་ཤེས་ལོངས་སྤྱོད་རྫོགས། །ཡིད་བཞིན་རིན་ཆེན་
གཏེར་མངའ་བའི། །ཞི་ཁྲོ་རབ་འབྱམས་ལ་ཕྱག་འཚལ། །མི་འགྱུར་ཀུན་གྲོལ་ཡེ་ཤེས་བདག །བདེ་ཆེན་ཆོས་
མཆོག་མི་གཡོ་བ། །བླ་མེད་ཡིད་བཞིན་རིན་ཆེན་གཏེར། །རྡོ་རྗེ་འཆང་ཆེན་ལ་ཕྱག་འཚལ། །འོད་གསལ་ཡེ་
ཤེས་སྒྱུ་མའི་ལྷ། །མཚན་རྫོགས་དཔེ་བྱད་དཔལ་འབར་ཞིང་། །སྐུ་གསུམ་ལྷུན་གྲུབ་རྫོགས་སངས་རྒྱས། །
རྡོ་རྗེ་སེམས་དཔའ་ལ་ཕྱག་འཚལ། །རྒྱལ་བ་ཀུན་གྱི་གསང་ཆེན་གྱི། །སྐུ་གསུང་ཐུགས་ཀྱི་རྡོ་རྗེ་འཛིན། །མཐུ་
སྟོབས་དབང་ཕྱུག་འགྲོ་བའི་ཡབ། །ཕྱག་ན་རྡོ་རྗེ་ལ་ཕྱག་འཚལ། །ཐབས་དང་ཤེས་རབ་ཕ་རོལ་ཕྱིན། །རྣམ་

གྲོལ་ཡེ་ཤེས་རྒྱ་མཚོ་བརྙེས། །འགྲོ་བའི་རྩ་ལག་མཆོག་གྱུར་པ། །དགའ་རབ་རྡོ་རྗེ་ལ་ཕྱག་འཚལ། །བླ་མེད་
གྲུབ་པ་མཆོག་བརྙེས་ཤིང་། །གསུང་རབ་ཡིད་བཞིན་འབྱུང་བའི་མཛོད། །འགྲོ་ལ་ཆོས་ཀྱི་ཆར་འབེབས་པ། །
འཇམ་དཔལ་བཤེས་གཉེན་ལ་ཕྱག་འཚལ། །མཁྱེན་བརྩེ་བརྩོན་པའི་ནམ་མཁའ་ལ། །ཡེ་ཤེས་ཉི་མའི་འོད་
གདལ་བས། །ཕྱོགས་བཅུའི་མུན་པ་སེལ་མཛད་པ། །ཤྲྀ་སེདྷ་ལ་ཕྱག་འཚལ། །རྣམ་དག་ཐུགས་རྗེའི་དཀྱིལ་
འཁོར་ལས། །ཕན་བདེའི་ཡེ་ཤེས་འོད་འཕྲོ་བ། །འགྲོ་བའི་ལམ་བཟང་སྣང་མཛད་པ། །ཛྙཱ་ན་སཱུ་ཏྲ་ལ་ཕྱག་
འཚལ། །མཁྱེན་བརྩེའི་འོད་སྟོང་བླ་མེད་ཀྱིས། །གསུང་རབ་པདྨོ་ཁ་འབྱེད་ཅིང༌། །འགྲོ་བའི་མ་རིག་མུན་པ་
སེལ། །བི་མ་མི་ལ་ཕྱག་འཚལ། །རང་བྱུང་པདྨའི་སྡོང་པོ་ལ། །ཉི་ཤར་སངས་རྒྱས་པདྨ་མ་སྐྱེས། །མཁའ་འགྲོ་
འབར་བའི་སྤྲིན་འཕྲོ་བ། །པདྨ་འབྱུང་གནས་ལ་ཕྱག་འཚལ། །མཁྱེན་བརྩེའི་བརྩོན་པ་དཔག་ཡས་ཤིང་། །
ས་མཆོག་དཀྱིལ་འཁོར་ཆེན་པོ་བརྙེས། །རྣམ་འཕྲུལ་དུ་མས་འགྲོ་ཀུན་སྐྱོང༌། །ཆོས་རྒྱལ་ཁྲི་སྲོང་ལ་ཕྱག་
འཚལ། །ཏིང་ངེ་འཛིན་དང་གཟུངས་རྣམས་ཀྱི། །གཏེར་གྱུར་འོད་གསལ་སྒྱུ་མའི་སྐུ། །མངོན་ཤེས་རྫུ་འཕྲུལ་
དབང་བསྒྱུར་བའི། །ཏིང་འཛིན་བཟང་པོ་ལ་ཕྱག་འཚལ། །ཟབ་མོའི་དམ་ཆོས་མཛོད་འཛིན་ཅིང་། །བར་དོའི་
འོད་གསལ་སྙིང་པོ་བརྙེས། །བརྩེ་ཆེན་ཐབས་མཁས་ཐུགས་རྗེའི་བདག །ལྡང་མ་ལྷུན་རྒྱལ་ལ་ཕྱག་འཚལ།།
རྣམ་གྲོལ་བརྩོན་པའི་སྟོབས་ཆེན་གྱིས། །ཟག་མེད་ཡེ་ཤེས་བདུད་རྩི་བརྙེས། །འོད་སྐུར་ཡོན་ཏན་ལྷུན་
རྫོགས་པའི། །སེང་གེ་དབང་ཕྱུག་ལ་ཕྱག་འཚལ། །ཐབས་དང་ཤེས་རབ་མཉམ་སྦྱོར་ཞིང་། །རྟག་ཏུ་ཟག་མེད་
འོད༌གསལ་ངང༌། །མི་འགྱུར་ལྷུན་མཉམ་རྫོགས་པར་བཞུགས། །རྒྱལ་བ་ཞང་སྟོན་ལ་ཕྱག་འཚལ། །ས་
ཆེན་གཟུངས་སྤྲིན་སྙིང་པོ་ཅན། །རྣམ་གྲོལ་ཡེ་ཤེས་མཆོག་རབ་བརྙེས། །འགྲོ་བའི་མ་རིག་མུན་སེལ་བ། །
མཁས་པ་ཉི་འབུམ་ལ་ཕྱག་འཚལ། །བླ་མེད་ཚོགས་ཆེན་རབ་རྫོགས་ཤིང༌། །རྣམ་ཀུན་མཆོག་ལྡན་སྟོང་
པའི་གཟུགས། །ངེས་དོན་སྙིང་པོའི་དོན་སྟོན་པའི། །གུ་རུ་ཇོ་འབེར་ལ་ཕྱག་འཚལ། །ཡང་དག་སྒྱུ་མའི་ཚུལ་
བརྙེས་ཤིང༌། །སྟོང་ཉིད་སྙིང་རྗེའི་བདག་ཉིད་ཅན། །རང་བཞིན་སྤྲུལ་སྐུའི་ཞིང་བསྒྲོད་པ། །སེང་གེ་རྒྱབ་པ་
ལ་ཕྱག་འཚལ། །ཆོས་ཉིད་བདེན་པ་རབ་གཟིགས་ཤིང༌། །ཡེ་ཤེས་རོལ་པའི་བརྟུལ་ཞུགས་ཀྱིས། །དཔག་
མེད་འགྲོ་བའི་དོན་མཛད་པ། །གྲུབ་ཆེན་མེ་ལོང་ལ་ཕྱག་འཚལ། །རྣམ་དག་འོད་གསལ་སྙིང་པོའི་དོན། །
རྟག་ཏུ་རང་བཞིན་ལྷུན་གྲུབ་ཅིང་། །མངོན་ཤེས་གཟུངས་སྤྲིན་ཡིད་བཞིན་གཏེར། །ཀུ་མ་རྭ་ཛ་ལ་ཕྱག་འཚལ། །
མི་འགྱུར་རྟོག་པའི་རྩལ་ཆེན་གྱིས། །ཐམས་ཅད་ཡེ་ནས་སངས་རྒྱས་དང༌། །བྱ་བྲལ་ནམ་མཁའི་རྣལ་འབྱོར་
པ། །སྣ་ཚོགས་རང་གྲོལ་ལ་ཕྱག་འཚལ། །ཁ་བསྐང་ནི། བདེ་ལེགས་ཡོན་ཏན་ཐམས་ཅད་ཀྱི། །འབྱུང་གནས་

མཁྱེན་བརྩེའི་རྒྱ་མཚོ་ཆེ། བྱམས་དང་སྙིང་རྗེའི་གཏེར་གྱུར་པ། །བདེ་ལེགས་རྒྱ་མཚོ་ལ་ཕྱག་འཚལ།།
ཚེ་འདིའི་བྱ་བ་དང་བྲལ་ནས།བསྟན་དང་འགྲོ་བའི་དོན་ཆེན་མཛད། །སྙིང་ཏིག་ཟབ་ཆོས་མཛོད་འཛིན་རྗེ།།
བྱ་བྲལ་ཆོས་རྗེ་ལ་ཕྱག་འཚལ། །དུས་གསུམ་སངས་རྒྱས་ཐམས་ཅད་ཀྱིས། །ལེགས་གསུང་དམ་ཆོས་མཛོད་
འཛིན་ཅིང༌། །བཀྲ་ཤིས་འདོད་དགུ་འབྱུང་བའི་གནས། །སངས་རྒྱས་བཀྲ་ཤིས་ལ་ཕྱག་འཚལ། །ཡོན་ཏན་
རིན་ཆེན་དཔལ་འབར་ཞིང༌། །ཟབ་མོའི་དེ་ཉིད་ལེགས་རྟོགས་ནས། །འགྲོ་རྣམས་སྨིན་གྲོལ་འགོད་མཛད་
པའི། །གྷུ་ཎ་ཤྲཱི་ལ་ཕྱག་འཚལ། །སྣང་སྲིད་ཡེ་སངས་རྒྱས་པའི་དོན། །མ་ལུས་ཐུགས་སུ་ཆུད་མཛད་ཅིང༌། །
ཟབ་ཆོས་རིན་ཆེན་མཛོད་འཆང་བའི། །སངས་རྒྱས་རིན་ཆེན་ལ་ཕྱག་འཚལ། །སངས་རྒྱས་མ་ལུས་ཐམས་
ཅད་ཀྱི། ། །ཐུགས་ཀྱི་གསང་བ་རིན་པོ་ཆེ། །སྙིང་ཐིག་བསྟན་པའི་རྒྱལ་མཚན་འཛིན། །སངས་རྒྱས་རྒྱལ་
མཚན་ལ་ཕྱག་འཚལ། །བསླབ་གསུམ་ཚུལ་ཁྲིམས་རྒྱན་གྱིས་སྤྲས། །རྡོ་རྗེ་གསུམ་གྱི་རྣལ་འབྱོར་ཆེ། །བླ་
མེད་བསྟན་པའི་རྒྱལ་མཚན་འཛིན། །ཚུལ་ཁྲིམས་རྒྱལ་མཚན་ལ་ཕྱག་འཚལ། །བསོད་ནམས་ཚོགས་ཆེན་
ལྷུན་རྫོགས་ཤིང༌། །ཡེ་ཤེས་རང་སྣང་འོད་གསལ་བས། །སྲིད་ཞིའི་མཐའ་ལས་རྣམ་པར་རྒྱལ། །བསོད་
ནམས་རྣམ་རྒྱལ་ལ་ཕྱག་འཚལ། །ཨོ་རྒྱན་སློབ་དཔོན་པདྨ་ཡིས། །རྗེས་བཟུང་ཤེས་བྱའི་དོན་རྣམས་གཟིགས། །
སྙིང་པོའི་བསྟན་པ་འཛིན་མཛད་པ། །ཨོ་རྒྱན་བསྟན་འཛིན་ལ་ཕྱག་འཚལ། །རྒྱལ་བའི་ཕྲིན་ལས་མ་ལུས་
བཟུང༌། །འགྲོ་ལ་ཕན་པ་རླབས་ཆེན་སྤྱོད། །ཀུན་གྱི་བླ་མ་རིན་པོ་ཆེ། །ཀརྨ་གུ་རུ་ལ་ཕྱག་འཚལ། །དྲི་མེད་
ཚུལ་ཁྲིམས་པདྨའི་མཚོར། །བླ་མེད་ཡིད་བཞིན་སྙིང་པོ་བླངས། །རྟག་པའི་རྒྱལ་མཚན་རྩེར་མཆོད་པའི། །
པདྨ་རྒྱལ་མཚན་ལ་ཕྱག་འཚལ། །བློ་གསལ་པདྨའི་སྐྱེད་ཚལ་དུ། །བློ་གྲོས་འདབ་སྟོང་སྦྲང་རྩིའི་བཅུད། །
བློ་ལྡན་བུང་བ་ཚིམ་བྱེད་པ། །པདྨ་བློ་གྲོས་ལ་ཕྱག་འཚལ། །བཀྲ་ཤིས་ཕུན་ཚོགས་འདོད་དགུའི་དཔལ། །
སྨིན་གྲོལ་རིམ་གཉིས་མཐར་ཕྱིན་པ། །དབང་ཕྱུག་ཡོན་ཏན་བརྒྱད་བརྙེས་པའི། །བཀྲ་ཤིས་དབང་ཕྱུག་ལ་
ཕྱག་འཚལ། །སྐྱེ་བ་ཚེ་རབས་ཐམས་ཅད་དུ། །ཟབ་དོན་བདུད་རྩིའི་རང་ལུགས་འཛིན། །བླ་མེད་རྡོ་རྗེ་སྙིང་
པོའི་བདག ། །ཚེ་རིང་རྡོ་རྗེ་ལ་ཕྱག་འཚལ། །ཀུན་བཟང་པདྨའི་བསྟན་པ་ལ། །ཕྱོགས་རིས་མེད་པར་ཁྱབ་
གདལ་དུ། །དད་མོས་གུས་པས་ལྷུར་ལེན་པ། །ཀུན་བཟང་ཁྱབ་གདལ་ལ་ཕྱག་འཚལ། །བཀའ་དྲིན་ཐུགས་
རྗེ་ཆེན་པོའི་མཛོད། །རྩ་གསུམ་ཀུན་འདུས་འགྲོ་བའི་མགོན། །བླ་མེད་ཐེག་པ་མ་ལུས་འཆང༌། །རྩ་བའི་བླ་
མ་ལ་ཕྱག་འཚལ། །
༈ ཡང་བརྒྱུད་ཚུལ་གཅིག་ལ་སྣ་ཚོགས་རང་གྲོལ་གྱི་འཕྲོར། ངག་གི་དབང་པོས་རྗེས་སུ་བཟུང༌། །རྡོ་རྗེ་ལྟ་བུའི་ཏིང་

འཛིན་བརྙེས། །བྱམས་ཆེན་སྙིང་རྗེ་ཆེན་པོའི་བདག །བྱ་བྲལ་ཆོས་རྗེ་ལ་ཕྱག་འཚལ། །ཐོས་བསམ་རྒྱ་མཚོའི་
ཕ་རོལ་ཕྱིན། །ཡིད་བཞིན་འཕགས་པའི་ནོར་མཆོག་ལ། །དབང་འབྱོར་དོན་གཉིས་ལྷུན་གྲུབ་པའི། །གཞན་
ཕན་རྡོ་རྗེ་ལ་ཕྱག་འཚལ། །ལུང་རྟོགས་ཡོན་བློ་ཀ་འདི་ངག་དབང་བློ་གྲོས་ཀྱིས་ཆད་བསམས་བགྱིས་པ་ལགས། ཏན་རྒྱ་
མཚོའི་གཏེར། །མཆོག་གཟིགས་གྲུབ་བརྙེས་རྡོ་རྗེ་འཛིན། །མཁྱེན་བརྩེ་ནུས་པས་འགྲོ་བ་འདུལ། །ནམ་
མཁའ་རྡོ་རྗེ་ལ་ཕྱག་འཚལ། །སྤྲོས་པའི་མཚན་མ་བྲལ་བ་ཡི། །རྣམ་གྲོལ་ཞི་བ་ཆེ་ལ་བཞུགས། །སེམས་ཅན་
ཀུན་ལ་བརྩེར་ལྡན་པའི། །འོད་གསལ་ཀློང་ཡངས་ལ་ཕྱག་འཚལ། །སྨིན་ལམ་དབང་བཞིའི་ཆུ་རྒྱུན་གྱིས།།
འགྲོ་བའི་སྒྲིབ་བཞི་ཡོངས་སྦྱངས་ནས། །སྐུ་བཞི་དབྱིངས་སུ་གྲོལ་མཛད་པ། །བསོད་ནམས་རིན་ཆེན་ལ་
ཕྱག་འཚལ། །ལུང་དང་རྟོགས་པའི་འོད་དཀར་ཅན། །ཉོན་མོངས་སྨག་རུམ་འཇོམས་པའི་དགྲ། །བྱང་གྲོལ་
ཀུ་མུད་རྒྱས་པའི་གཉེན། །ངག་དབང་པདྨ་ལ་ཕྱག་འཚལ། །ཐེག་དགུའི་ཡང་རྩེ་རྫོགས་པ་ཆེ། །ཆོས་ཚུལ་
སྨིན་གྲོལ་བདུད་རྩིའི་བཅུད། །འཛིན་མཛད་རྡོ་རྗེ་འཛིན་པ་དངོས། །བསོད་ནམས་དབང་པོ་ལ་ཕྱག་འཚལ།།
ཆོས་ཀུན་དེ་ཉིད་ཐམས་ཅད་གཟིགས། །སྲིད་པའི་འཆིང་གཅོད་ཤེས་རབ་འབར། །གང་ཐུགས་ཇི་བཞིན་འཇམ་
པའི་དབྱངས། །ནམ་མཁའ་འཇིགས་མེད་ལ་ཕྱག་འཚལ། །རྣམ་མང་ཐོས་པ་རྒྱ་མཚོ་བརྟེན། །རྣམ་དག་ཏིང་
འཛིན་ཟབ་མོ་བརྙེས། །རྣམ་མཁྱེན་གོ་འཕང་མངོན་གྱུར་པའི། །ཀློང་རྫོགས་མཐའ་བྲལ་ལ་ཕྱག་འཚལ། །
རྫོགས་ཆེན་ཉམས་བཞེས་ཚད་དུ་ཕེབས། །གྲུབ་པའི་དབང་ཕྱུག་བརྟུལ་ཞུགས་ཅན། །ཁམས་གསུམ་འདྲེན་
པ་ཆོས་ཀྱི་རྒྱལ། ། །པདྨ་རིག་འཛིན་ལ་ཕྱག་འཚལ། །ཉམས་དང་རྟོགས་པ་མཐའ་རུ་ཕྱིན། །གསང་ཆེན་
བསྟན་པའི་སྲོག་ཤིང་འཛིན། །རྒྱལ་ཚབ་དམ་པ་ཐུགས་རྗེའི་བདག །ནམ་མཁའི་མཚན་ཅན་ལ་ཕྱག་འཚལ།།
སྡོམ་གསུམ་རྣམ་དག་ཉེས་ལྟུང་བྲལ། །ཆོས་རྣམས་མཁྱེན་པའི་སྤྱན་ཡངས་ཤིང༌། །དབང་བསྐུར་མན་ངག་
སྲོལ་འཛིན་པ། །པདྨ་རྣམ་རྒྱལ་ལ་ཕྱག་འཚལ། །ཡོངས་འཛིན་དུ་མའི་ཞབས་པད་བརྟེན། །ཤེས་རབ་གསུམ་
གྱིས་ཉམས་སུ་བླངས། །ཐར་ལམ་སྟོན་པའི་དེད་དཔོན་པ། །དབང་རྒྱལ་རྒྱ་མཚོ་ལ་ཕྱག་འཚལ། །རིག་དང་
དཀྱིལ་འཁོར་ཀུན་གྱི་གཙོ། །སྐུ་བཞི་ཡེ་ཤེས་ལྔ་ཡི་བདག །ཧེ་རུ་ཀ་དཔལ་རྡོ་རྗེ་འཆང༌། །བསྟན་པའི་རྒྱལ་
མཚན་ལ་ཕྱག་འཚལ། །
༈ སྐུ་གསུམ་གསང་མཛོད་རྒྱ་མཚོ་ཆེའི། །ཡང་བཅུད་སྙིང་ཏིག་ཡིད་བཞིན་ནོར། །གཙུག་འཆང་ལྷ་དབང་
རྫོགས་ཆེན་པ། །བསྟན་འཛིན་བཟང་པོ་ལ་ཕྱག་འཚལ། །གང་གི་ཐུགས་བཅུད་བདུད་རྩིའི་གཏེར། །བློ་
མཆོག་རིན་ཆེན་བུམ་ནང་དུ། །ཡོངས་གཏམས་འགྲོ་ཀུན་སྨིན་མཛད་པའི། །ཀུན་བཟང་གཞན་ཕན་ལ་ཕྱག་

འཚལ།།སྙིང་ཐིག་བརྒྱུད་པའི་ཕྱག་འཚལ་ཁ་སྐོང་དཔའ་བོ་ལས་རབ་རྩལ་གྱིས་མཛད་པ་ཤློ་ཀ་རྗེས་མ་གཉིས་གསར་བསྣན་བྱ་
པའོ། །ཡང་ན་ཉེ་བརྒྱུད་ཁྱད་པར་པ་ནི་ཀུན་མཁྱེན་སྣ་ཚོགས་རང་གྲོལ་གྱི་འཕྲོར། མཁྱེན་བཟང་ཀུན་གསལ་ལམ་ཆེན་དུ།།
བྱམས་བརྩེའི་འོད་སྟོང་སྤྲོ་བའི་ཟེར། །གདུལ་བྱའི་པད་ཚལ་རྒྱས་པའི་གཉེན། །འཇིགས་མེད་གླིང་པ་ལ་
ཕྱག་འཚལ། །གང་གི་ཐུགས་བཅུད་བདུད་རྩིའི་གཏེར། །སོགས་སོ། །
༈ གཞན་ཡང་ཕྱོགས་བཅུའི་སངས་རྒྱས་དང༌ ། །དཀྱིལ་འཁོར་ལྷུན་གྲུབ་བྱང་ཆུབ་སེམས། །ཆོས་དང་
འཕགས་པའི་ཚོགས་མཆོག་ལ། །རབ་ཏུ་གུས་པས་ཕྱག་འཚལ་ལོ། །སྐུ་གཟུགས་མཆོད་རྟེན་ལ་སོགས་པ།།
འགྲོ་བའི་བསོད་ནམས་ཞིང་གི་མཆོག །མ་ལུས་ཇི་སྙེད་ཐམས་ཅད་ལ། །ཀུན་ནས་དང་བས་ཕྱག་འཚལ་ལོ།།
འཁོར་འདས་ཀུན་གྱི་བྱང་ཆུབ་སེམས། །བླ་མེད་འོད་གསལ་སྙིང་པོ་ནི། །བདེ་གཤེགས་སྙིང་པོའི་ཁམས་
མཆོག་ལ། །ངོ་མཚར་ཆེན་པོས་ཕྱག་འཚལ་ལོ། །ཐར་པའི་ལམ་དུ་ཞུགས་རྣམས་དང༌། །དཀོན་མཆོག་སྒྲ་
དབྱངས་ཐོས་སོ་འཚལ། །སེམས་ཅན་ཀུན་གྱི་རིགས་ཀུན་ལའང༌། །རྣམ་གྲོལ་སླད་དུ་ཕྱག་འཚལ་ལོ། །
སྣང་སྲིད་སྣོད་བཅུད་ཐམས་ཅད་ཀུན། །ཡེ་ནས་ལྷུན་མཉམ་སངས་རྒྱས་ཤིང༌། །གདོད་ནས་རང་བཞིན་རྣམ་
དག་པས། །གཉིས་མེད་ངང་དུ་ཕྱག་འཚལ་ལོ། །དངོས་དང་ཡིད་ལས་བྱུང་བ་ཡི། །ཕྱི་ནང་གསང་བའི་
མཆོད་སྤྲིན་ནི། །དཔག་ཡས་ནམ་མཁའི་དབྱིངས་ཁྱབ་པས། །མཆོད་འོས་ཀུན་ལ་མཆོད་པར་བགྱི། །རང་
བཞིན་མཉམ་པའི་མཆོད་ཆེན་པོ། །མཁའ་མཉམ་དྲི་མ་མེད་པ་ཡིས། །རྒྱལ་བ་ཀུན་ལ་རབ་མཆོད་ཅིང༌། །
དགྱེས་མཉམ་བྱང་ཆུབ་མཆོག་ཆེན་མཆོད། །བདག་གི་ལུས་དང་ལོངས་སྤྱོད་དང༌། །དགེ་བ་ཀུན་གྱི་དངོས་
རྣམས་ཀྱིས། །འགྲོ་ཀུན་ཡོངས་མཆོད་སེམས་ཅན་ཀུན། །ཡོངས་གྲོལ་ཡེ་ཤེས་མཆོད་པས་མཆོད། །ཕྱོགས་
བཅུའི་སངས་རྒྱས་ཞིང་རྣམས་སུ། །སངས་རྒྱས་སེམས་ཅན་གནས་ཀྱི་བར། །བདག་གི་ཡིད་བཞིན་མཆོད་
སྤྲིན་གྱིས། །རྒྱུན་མི་འཆད་པའི་མཆོད་སྤྲིན་ཤོག །ལུས་དང་ངག་ཡིད་སྒྲིབ་པ་ཀུན། །མཆོད་འོས་རྣམས་ཀྱི་
སྤྱན་སྔར་བཤགས། །སླན་ཆད་རབ་ཏུ་འགྱོད་སེམས་ཀྱིས། །སྲོག་གི་སླད་དུའང་མི་བགྱིའོ། །ཉན་ཐོས་བྱང་
ཆུབ་སེམས་དཔའ་དང་། །གསང་སྔགས་རྡོ་རྗེ་ཐེག་པ་ཡི། །སྡོམ་པ་གསུམ་དང་འགལ་གྱུར་པ། །ཐམས་ཅད་
རབ་ཏུ་བཤགས་པར་བགྱི། །ལུས་དང་ངག་དང་ཡིད་སྒོ་ནས། །སྐུ་དང་གསུང་དང་ཐུགས་རྡོ་རྗེ། །གསང་
བ་གསུམ་དང་འགལ་གྱུར་པ། །ཐམས་ཅད་མ་ལུས་བཤགས་པར་བགྱི། །ཤེས་དང་མི་སྤང་དང་དུ་བླང་། །
སྒྲུབ་དང་སྤྱད་པ་ལྔ་ལྔ་སྟེ། །རྩ་བ་ཡན་ལག་ཉམས་ཆགས་ཀུན། །གནོང་འགྱོད་ཆེན་པོས་སོ་སོར་བཤགས།།
བདག་ནི་མི་མཁས་གཏི་མུག་པས། །འཁོར་བ་ངན་སོང་རྒྱུར་གྱུར་ཏེ།།ཐར་པར་བསྒྲིབས་པ་གྱུར་ཏོ་འཚལ།།

ཐམས་ཅད་བཤགས་ཀྱིས་དག་གྱུར་ཅིག །མཁའ་མཉམ་ཡངས་པ་ཆེན་པོའི་ངང༌། །མ་ལུས་རང་བཞིན་རྣམ་
དག་པ། །སྤང་བླང་མེད་པའི་བྱང་ཆུབ་མཆོག །ཆོས་ཉིད་དབྱིངས་སུ་རྫོགས་གྱུར་ཅིག །རྒྱལ་བ་ཀུན་དང་སེམས་
ཅན་གྱི། །དགེ་བ་ཀུན་ལ་ཡི་རང་ཞིང༌། །འགྲོ་ཀུན་བསམ་པ་ཇི་བཞིན་དུ། །ཆོས་ཀྱི་འཁོར་ལོ་བསྐོར་བར་
བསྐུལ། །རྒྱལ་དང་རྒྱལ་སྲས་བྱང་ཆུབ་སེམས། །འགྲོ་བའི་བླ་མ་མཆོག་ཀུན་གྱིས། །མ་ལུས་སེམས་ཅན་
གནས་ཀྱི་བར། །རྣམ་གྲོལ་མཛད་པར་གསོལ་བ་འདེབས། །སྐུ་ཚེ་ལྷུན་པོ་ལྟར་བརྟན་ཞིང༌། །རི་དབང་རྒྱལ་
པོ་ལྟར་བཞུགས་ནས། །ནམ་མཁའ་མཉམ་པའི་འགྲོ་བ་རྣམས། །སྲིད་ནས་ཞི་བར་དྲང་དུ་གསོལ། །
ལས་དང་ཉོན་མོངས་རྒྱ་མཚོ་འདིར། །དབང་མེད་བྱིང་བའི་འགྲོ་བ་རྣམས། །ཁྱེད་ཀྱི་ཐུགས་རྗེའི་གྲུ་ཆེན་
གྱིས། །ཡོངས་སུ་སྒྲོལ་བར་མཛད་དུ་གསོལ། །སྡུག་བསྔལ་ཀུན་འབྱུང་མེ་ཚོགས་ཀྱིས། །ཡོངས་སུ་གདུངས་
པ་ཞི་བར་མཛོད། །རྟེན་འབྲེལ་བཅུ་གཉིས་ཤིང་རྟ་ཡི། །འཕང་ལོ་འདྲ་བ་གཞིག་ཏུ་གསོལ། །ཚུལ་མིན་ཡིད་
བྱེད་ཀྱིས་སྤྲུལ་པའི། །སྤྲོས་པའི་བྱ་བ་གཞོམ་པ་དང༌། །དོན་མེད་འཇིག་རྟེན་བྱ་བ་ལས། །བདག་གི་ཡིད་ནི་
བཟློག་ཏུ་གསོལ། །ཉིན་དང་མཚན་མོ་དུས་ཀུན་ཏུ། །སྡིག་སེམས་ཡིད་ལ་མི་འགྱུ་ཞིང༌། །ཐར་པའི་དགེ་བ་
རབ་བརྩོན་པས། །བྱང་ཆུབ་ཐོབ་པར་མཛད་དུ་གསོལ། །རང་གཞན་དོན་གཉིས་ལྷུན་གྲུབ་ཕྱིར། །ཐོས་
བསམ་སྒྲུབ་པ་ལྷུར་ལེན་ཅིང་། །ནོར་བདུན་ཡོན་ཏན་ཕུན་ཚོགས་ཏེ། །རྟག་ཏུ་གཞན་ལ་ཕན་བརྩོན་ཤོག །
བདག་ནི་དེང་ནས་དུས་ཀུན་ཏུ། །འགྲོ་ཀུན་ཉེར་འཚོའི་གཞིར་གྱུར་ཏེ། །མཐོང་ཐོས་དྲན་རེག་གྱུར་པ་ཀུན།།
བླ་མེད་བྱང་ཆུབ་ཐོབ་པར་ཤོག །འགའ་ཞིག་ཁྲོའམ་དམོད་ཀྱང་རུང༌། །དེ་ཡང་བྱང་ཆུབ་རྒྱུར་གྱུར་ཅིག །
བདག་ལ་བརྟེན་ནས་གཞན་དག་གི །སྡིག་ཀུན་ཟད་པ་ཉིད་གྱུར་ཅིག །སེམས་ཅན་མ་ལུས་གནས་ཀྱི་བར།
བདག་གིས་བརྩོན་པས་དོན་བྱེད་ཅིང་། །ཐམས་ཅད་འཁོར་བ་ལས་སྒྲོལ་ནས། །བདག་གིས་བྱང་ཆུབ་ཐོབ་པར་
ཤོག །འོད་གསལ་རྡོ་རྗེ་སྙིང་པོའི་ལམ། །སྣང་བ་བཞི་པོ་མཐར་ཕྱིན་ནས། །འཕོ་བ་ཆེན་པོའི་ལུས་བཟུང་སྟེ།།
གཞན་དོན་མཐའ་ཡས་སྤྱོད་པར་ཤོག །བདག་ལ་བརྟེན་པའི་འགྲོ་བ་ཀུན། །ཚེ་འདི་ཉིད་དམ་བར་དོའམ།།
ཕྱི་མ་སྤྲུལ་སྐུའི་ཞིང་བགྲོད་དེ། །ཐམས་ཅད་གདོད་མར་གྲོལ་བར་ཤོག །བདག་གིས་བརྩོན་པ་མ་ལུས་ཀུན།།
སེམས་ཅན་ཀུན་གྱི་དོན་གྱུར་ཏེ། །སྲིད་པའི་རྒྱ་མཚོ་རབ་བརྒལ་ནས། །ཕྱམ་ཅིག་སངས་རྒྱས་འགྲུབ་པར་
ཤོག །སྙིང་ཏིག་བརྒྱུད་པའི་ཕྱག་འཚལ་བྱིན་རླབས་སྤྲིན་ཚོགས་ཞེས་བྱ་བ་ཐེག་པ་མཆོག་གི་རྣལ་འབྱོར་པ་
ཀློང་ཆེན་རབ་འབྱམས་ཀྱིས་སྦྱར་བ་རྫོགས་སོ། ། ། །
ཆོས་ཚུལ་འདི་ནི་དྲི་མེད་འོད་ཟེར་ལ། །སློབ་མ་དམ་པ་གཞོན་ནུ་སངས་རྒྱས་ཀྱིས། །བསྐུལ་བའི་ངོར་བརྟེན་

པདྨའི་དབེན་གནས་མཆོག །ལྷ་རིང་བྲག་ཏུ་ལེགས་པར་བཀོད་པ་ཡིན། །དགེའོ། །ཐོག་མར་དགེ་བ།དགེའོ།།
བར་དུ་དགེ་བ། དགེའོ། །ཐ་མར་དགེའོ། །ཅེས་ཀུན་ལ་འདྲེས་པའི་དོན་ཡིན་ནོ། ། ། །
༄༅། །བླ་མ་ཡང་ཏིག་གི་གསོལ་འདེབས་བདུད་རྩིའི་སྤྲིན་ཚོགས་བཞུགས་སོ། །
ཨོཾ་ཨཱཿཨྰཿཧཱུཾ། གདོད་མའི་མགོན་པོ་ཀུན་བཟང་ཡབ་ཡུམ་ལ། །གསོལ་བ་འདེབས་སོ་ཐུགས་རྗེའི་སྤྱན་གྱིས་
གཟིགས། །རང་བྱུང་སེམས་ཉིད་འོད་གསལ་སྙིང་པོའི་དོན། །ད་ལྟ་ཉིད་དུ་རྟོགས་པར་བྱིས་གྱིས་རློབས། །
ལྷུན་གྲུབ་རྒྱལ་བ་ཞི་ཁྲོ་རབ་འབྱམས་ལ། །གསོལ་བ་འདེབས་སོ་ཐུགས་རྗེའི་སྤྱན་གྱིས་གཟིགས། །རང་
གསལ་ཡེ་ཤེས་སྒྲོན་མེ་འོད་པོ་ཆེ། །ད་ལྟ་ཉིད་དུ་མཐོང་བར་བྱིས་གྱིས་རློགས། །བདེ་ཆེན་རྒྱལ་པོ་རྡོ་རྗེ་
འཆང་ཆེན་ལ། །གསོལ་བ་འདེབས་སོ་ཐུགས་རྗེའི་སྤྱན་གྱིས་གཟིགས། །འཁོར་འདས་གཞི་གྲོལ་སེམས་
ཉིད་ཆོས་སྐུའི་དོན། །ད་ལྟ་ཉིད་དུ་རྟོགས་པར་བྱིན་གྱིས་རློབས། །ཡེ་ཤེས་སྒྱུ་མ་རྡོ་རྗེ་སེམས་དཔའ་ལ། །
གསོལ་བ་འདེབས་སོ་ཐུགས་རྗེའི་སྤྱན་གྱིས་གཟིགས། །མི་འགྱུར་ལྷུན་གྲུབ་བདེ་ཆེན་འོག་མིན་དུ། །ད་ལྟ་
ཉིད་དུ་བགྲོད་པར་བྱིན་གྱིས་རློབས། །དཀྱིལ་འཁོར་མངའ་བདག་ཕྱག་ན་རྡོ་རྗེ་ལ། །གསོལ་བ་འདེབས་སོ་
ཐུགས་རྗེའི་སྤྱན་གྱིས་གཟིགས། །གསང་སྔགས་རྒྱལ་པོ་ཚེ་གཅིག་སངས་རྒྱས་ལམ། །ད་ལྟ་ཉིད་དུ་བགྲོད་
པར་བྱིན་གྱིས་རློབས། །རྒྱལ་བའི་རྣམ་འཕྲུལ་དགའ་རབ་རྡོ་རྗེ་ལ། །གསོལ་བ་འདེབས་སོ་ཐུགས་རྗེའི་སྤྱན་
གྱིས་གཟིགས། །རྡོས་བཅས་ཕུང་པོ་ཡེ་ཤེས་འོད་ལུས་སུ། །ད་ལྟ་ཉིད་དུ་གྲོལ་བར་བྱིན་གྱིས་རློབས། །
མཁྱེན་རབ་སྤྲུལ་པ་འཇམ་དཔལ་བཤེས་གཉེན་ལ།།གསོལ་བ་འདེབས་སོ་ཐུགས་རྗེའི་སྤྱན་གྱིས་གཟིགས།།
ལས་དང་ཉོན་མོངས་སྡུག་བསྔལ་རྒྱ་མཚོ་ལས། །ད་ལྟ་ཉིད་དུ་སྒྲོལ་པར་བྱིན་གྱིས་རློབས། །བློ་མཆོག་མངའ་
བ་ཤྲཱི་སིདྷ་ལ། །གསོལ་བ་འདེབས་སོ་ཐུགས་རྗེའི་སྤྱན་གྱིས་གཟིགས། །ཆོས་ཚུལ་རྒྱ་མཚོ་གསུང་རབ་ནོར་
བུའི་གླིང༌། །ད་ལྟ་ཉིད་དུ་བགྲོད་པར་བྱིན་གྱིས་རློབས། །དངོས་གྲུབ་མཆོག་བརྙེས་ཛྙཱ་ན་སཱུ་ཏྲ་ལ། །གསོལ་
བ་འདེབས་སོ་ཐུགས་རྗེའི་སྤྱན་གྱིས་གཟིགས། །མཆོག་དང་ཐུན་མོང་དངོས་གྲུབ་ཡིད་བཞིན་སྤྲིན། །ད་ལྟ་
ཉིད་དུ་འགྲུབ་པར་བྱིན་གྱི་རློབས། །མཁས་གྲུབ་ཆེན་པོ་བི་མ་མི་ཏྲ་ལ། །གསོལ་བ་འདེབས་སོ་ཐུགས་རྗེའི་
སྤྱན་གྱིས་གཟིགས། །མངོན་གསུམ་འོད་གསལ་སྣང་བ་རྣམ་པ་བཞི། །ད་ལྟ་ཉིད་དུ་འབྱོངས་པར་བྱིན་གྱིས་

རློབས། །རང་བྱུང་ཆེན་པོ་པདྨ་འབྱུང་གནས་ལ། །གསོལ་བ་འདེབས་སོ་ཐུགས་རྗེའི་སྤྱན་གྱིས་གཟིགས། །
བགེགས་དང་ལོག་འདྲེན་བར་ཆད་མ་ལུས་པ། །ད་ཉིད་དུ་ཞི་བར་བྱིན་གྱིས༴ སེམས་ཉིད་དབང་ཐོབ་ཏིང་འཛིན་
བཟང་པོ་ལ། །གསོལ་བ་འདེབས་སོ༴ ཉིན་མཚན་གཉིས་མེད་འོད་གསལ་ཆེན་པོའི་ངང་། །ད་ལྟ་ཉིད་དུ་འབྱོངས་
པར་བྱིན༴ ཚོགས་ཆེན་གཉིས་རྫོགས་ཆོས་རྒྱལ་ཁྲི་སྲོང་ལ། །གསོལ་བ༴ འཕགས་པའི་ནོར་བདུན་ཡོན་
ཏན་རྒྱལ་སྲིད་མཆོག །ད་ལྟ་ཉིད་དུ་ཐོབ་པར༴ ཐར་གླིང་སྣང་བྱེད་ལྡང་མ་ལྷུན་རྒྱལ་ལ། །གསོལ་བ༴ འགྲོ་ཀུན་
ཕྱམ་ཅིག་བྱང་ཆུབ་སྙིང་པོའི་སར། །ད་ལྟ་ཉིད་དུ་བགྲོད་པར་བྱིན༴ འོད་གསལ་ལུས་གྲུབ་སེང་གེ་དབང་
ཕྱུག་ལ། །གསོལ་བ༴ འཁྲུལ་སྣང་རང་ཟད་གདོད་མའི་གཞི་དབྱིངས་སུ། །ད་ལྟ་ཉིད་དུ་འཇུག་པར༴ ལྷུན་
གྲུབ་རྒྱལ་པོ་རྒྱལ་བ་ཞང་སྟོན་ལ། །གསོལ་བ༴ སྐུ་དང་ཡེ་ཤེས་འདུ་འབྲལ་མེད་པའི་དོན། །ད་ལྟ་ཉིད་དུ་
རྟོགས་པར་བྱིན་གྱིས༴ གསུང་རབ་མཛོད་བརྙེས་མཁས་པ་ཉི་འབུམ་ལ། །གསོལ་བ༴ ཡེ་ཤེས་ཉི་མས་མ་
རིག་མུན་པའི་ཚོགས། །ད་ལྟ་ཉིད་དུ་སངས་པར་བྱིན༔ དམ་ཆོས་རྒྱས་མཛད་གུ་རུ་ཇོ་འབེར་ལ། །གསོལ་བ༔
གཞན་དོན་རྫོགས་པའི་ཕྲིན་ལས་རླབས་པོ་ཆེ། །ད་ལྟ་ཉིད་དུ་འགྲུབ་པར་བྱིན༴ གཟུང་འཛིན་འཁྲུལ་ཞིག་སེང་
གེ་རྒྱབ་པ་ལ། །གསོལ་བ༴ འཁོར་བའི་འཁྲུལ་སྣང་ཚེ་འདིའི་ཞེན་པ་ཀུན། །ད་ལྟ་ཉིད་དུ་ཟད་པར༴ དངོས་གྲུབ་
མཆོག་བརྙེས་གྲུབ་ཆེན་མེ་ལོང་ལ། །གསོལ་བ༴ དོན་གཉིས་ལྷུན་གྲུབ་འོད་གསལ་ཆོས་ཉིད་ངང་། །ད་ལྟ་ཉིད་
དུ་ཕྱིན་པར༴ རིག་འཛིན་ཆེན་པོ་ཀུ་མ་རཱ་ཛ་ལ། །གསོལ་བ༔ རྟོགས་པའི་འོད་འབར་ཐུགས་རྗེའི་སྤྲིན་ཕུང་མཆོག།
ད་ལྟ་ཉིད་དུ་འཆར་བར༴ འོད་གསལ་སྒྱུ་མ་སྣ་ཚོགས་རང་གྲོལ་ལ། །གསོལ་བ༴ སྣང་སྲིད་སྣོད་བཅུད་རྨི་ལམ་
སྒྱུ་མ་རུ། །ད་ལྟ་ཉིད་དུ་འབྱོངས་པར༴ བརྒྱུད་པའི་ཁ་བསྐང་ནི། མཁས་གྲུབ་ཆེན་པོ་བདེ་ལེགས་རྒྱ་མཚོ་ལ། །
གསོལ་བ༴ བྱམས་དང་སྙིང་རྗེ་བྱང་ཆུབ་སེམས་མཆོག་འདི། །ད་ལྟ་ཉིད་དུ་འབྱོངས་པར་བྱིན་གྱིས༴ མཁའ་
འགྲོའི་དབང་ཕྱུག་བྱ་བྲལ་ཆོས་རྗེ་ལ། །གསོལ་བ་འདེབས་སོ༴ འོད་གསལ་རྡོ་རྗེ་སྙིང་པོའི་བསྟན་པ་འདི།།
ད་ལྟ་ཉིད་དུ་རྒྱས་པར༴ བྱ་བཏང་ཆེན་པོ་སངས་རྒྱས་བཀྲ་ཤིས་ལ། །གསོལ་བ༴ སྙིང་པོ་མེད་པ་ཚེ་འདིའི་
བྱ་བ་ཀུན། །ད་ལྟ་ཉིད་དུ་ཐོང་བར༴ ཀུན་སྤངས་ཆེན་པོ་གུ་ཎ་ཤྲཱི་ལ། །གསོལ་བ༴ འཁོར་འདས་ཆོས་ཀུན་
ཐིག་ལེ་ཉག་གཅིག་ཏུ། །ད་ལྟ་ཉིད་དུ་རྟོགས་པར༴ འགྲོ་བའི་མགོན་པོ་སངས་རྒྱས་རྒྱལ་མཚན་ལ། །གསོལ་
བ༴ དབྱིངས་རིག་དབྱེར་མེད་འོད་གསལ་ཆོས་སྐུའི་དོན། །ད་ལྟ་ཉིད་དུ་རྟོགས་པར་བྱིན༴ འདི་ཡན་ཆད་པདྨ་ནོར་
བུའི་ཕྱག་དཔེ་ལ་འདུག་པས་བྲིས་སོ། །བི་མའི་རྣམ་སྤྲུལ་སངས་རྒྱས་རྒྱལ་མཚན་ལ། །གསོལ་བ༴ ཆོས་ཀུན་མཉམ་
ཉིད་འོད་གསལ་ཀློང་ཡངས་སུ། །ད་ལྟ་ཉིད་དུ་གྲོལ་བར༴ རིག་འཛིན་ཆེན་པོ་ཀུན་དགའ་དཔལ་བཟང་ལ།།

གསོལ་བ༴ གཟུང་འཛིན་འཁྲུལ་རྟོག་གདོད་མའི་མཁའ་དབྱིངས་སུ། །ད་ལྟ་ཉིད་དུ་དག་པར༔ རྒྱལ་བ་ཀུན་
འདུས་རྗེ་བཙུན་རཏྣ་ལ། །གསོལ་བ༴ སྣང་བཞི་མཐར་ཕྱིན་ཡེ་ཤེས་འོད་ཀྱི་ལུས། །ད་ལྟ་ཉིད་དུ་འགྲུབ་པར་
བྱིན༔ སྐུ་གསུམ་མངོན་གྱུར་པྲཛྙཱའི་མཚན་ཅན་ལ། །གསོལ་བ་འདེབས་སོ༴ དོན་དམ་གཤིས་ལུགས་དབྱིངས་
ཀྱི་ཡོན་ཏན་དེ། །ད་ལྟ་ཉིད་དུ་ཐོབ་པར་བྱིན་གྱིས༴
༈ བརྒྱུད་པའི་ཁྱད་པར་གཅིག་ནི། རྗེ་བཙུན་ཆེན་པོ་བྱ་བྲལ་ཆོས་རྗེ་ལ། །གསོལ་བ༴ སྒོ་གསུམ་བྱ་བྲལ་ཀ་དག་
ཕོ་བྲང་དུ། །ད་ལྟ་ཉིད་དུ་ཕྱིན་པར༴ འགྲོ་བ་སྐྱོབ་མཛད་གཞན་ཕན་རྡོ་རྗེ་ལ། །གསོལ་བ་འདེབས་སོ༴ འགྲོ་
དྲུག་འཁོར་བའི་གཡང་ས་ཆེན་པོ་ལས། །ད་ལྟ་ཉིད་དུ་ཐར་བར༔ མཐུ་སྟོབས་མངའ་བདག་ནམ་མཁའ་རྡོ་རྗེ་
ལ། །གསོལ་བ༴ ལས་ཉོན་གཟུང་འཛིན་འཁོར་བའི་འཁྲུལ་སྣང་ཀུན། །ད་ལྟ་ཉིད་དུ་ཞིག་པར༔ ཆོས་ཉིད་
མངོན་གྱུར་འོད་གསལ་ཀློང་ཡངས་ལ། །གསོལ་བ་འདེབས་སོ༴ གཉིས་སུ་འཛིན་པའི་བག་ཆགས་ཡུལ་
སྣང་ལས། །ད་ལྟ་ཉིད་དུ་གྲོལ་བར༴ རྫོགས་ཆེན་རྣལ་འབྱོར་བསོད་ནམས་རིན་ཆེན་ལ། །གསོལ་བ༴ བློ་
དང་ཆོས་ཟད་རྫོགས་པ་ཆེན་པོ་ལ། །ད་ལྟ་ཉིད་དུ་རྟོགས་པར༴ བྱ་ཁྱུང་ངག་དབང་པདྨ་རྣམ་རྒྱལ་ལ། །
གསོལ་བ༔ ཀུན་ཏུ་བཟང་པོ་མ་བཅོས་དགོངས་པའི་ཀློང༌། །ད་ལྟ་ཉིད་དུ་རྟོགས་པར༴ ཐུགས་རྗེའི་མངའ་
བདག་བསོད་ནམས་དབང་པོ་ལ། །གསོལ་བ༴ སྨིན་གྲོལ་རྣམ་གཉིས་མཐར་ཕྱིན་དགོངས་པ་མཆོག །ད་ལྟ་
ཉིད་དུ་རྟོགས་པར་བྱིན་གྱིས༴ བི་མའི་རྣམ་འཕྲུལ་ནམ་མཁའ་འཇིགས་མེད་ལ། །གསོལ་བ་འདེབས་སོ༴
འོད་གསལ་ཐེག་མཆོག་རྡོ་རྗེ་སྙིང་པོའི་ཀློང༌། །ད་ལྟ་ཉིད་དུ་རྡོལ་བར༴ མཁས་གྲུབ་མཐར་ཕྱིན་ཀློང་རྫོགས་
མཐའ་བྲལ་ལ། །གསོལ་བ་༴ ཆོས་ཉིད་ཀློང་གིས་ཕྲིན་ལས་རབ་འབྱམས་ཀུན། །ད་ལྟ་ཉིད་དུ་གྲུབ་པར༴
གྲུབ་ཐོབ་ཆེན་པོ་པདྨ་རིག་འཛིན་ལ། །གསོལ་བ༴ འོད་གསལ་ལྷུན་གྲུབ་གདོད་མའི་གཞི་དབྱིངས་སུ། །ད་
ལྟ་ཉིད་དུ་ཕྱིན་པར༴ འདི་ཡན་ཆད་ཉི་མ་གྲགས་པས་མཛད།
༈ བསམ་གཏན་མཁན་པོ་ནམ་མཁའ་འོད་གསལ་ལ། །གསོལ་བ༴ བག་ཆགས་བཅས་པའི་སྒྲིབ་གཉིས་
མུན་པའི་ཚོགས། །ད་ལྟ་ཉིད་དུ་སངས་པར་བྱིན་༴ མཁས་གྲུབ་ཆེན་པོ་པདྨ་རྣམ་རྒྱལ་ལ། །གསོལ་བ༴ སྡེ་
གསུམ་ཀློང་དགུ་མན་ངག་སྙིང་པོའི་དོན། །ད་ལྟ་ཉིད་དུ་རྟོགས་པར༴ བཤེས་གཉེན་དམ་པ་སྐལ་བཟང་
མཚན་ཅན་ལ། །གསོལ་བ༴ འགྲོ་ཀུན་ཡང་དག་ཐར་པའི་གླིང་མཆོག་དེར། །ད་ལྟ་ཉིད་དུ་འདྲེན་པར༴ རྡོ་
རྗེ་འཛིན་པ་བསྟན་པའི་རྒྱལ་མཚན་ལ། །གསོལ་བ༴ འཆིང་གྲོལ་མེད་པ་ཆོས་ཉིད་ཟབ་མོའི་དོན། །ད་ལྟ་
ཉིད་དུ་འབྱོར་བར་བྱིན་གྱིས༴ ཚིགས་བཅད་གསུམ་ཉི་སྤྲུལ་རིན་པོ་ཆེས་མཛད།

༈ རྒྱལ་ཀུན་སྤྱི་གཟུགས་ངེས་དོན་བསྟན་འཛིན་ལ། །གསོལ་བ་འདེབས་སོ༴ ཟབ་གསལ་གཉིས་མེད་
མཁའ་ཁྱབ་ཡེ་ཤེས་དབྱིངས། །ད་ལྟ་ཉིད་དུ་རྟོགས་པར༴ རིགས་བརྒྱའི་ཁྱབ་བདག་ཀུན་བཟང་གཞན་ཕན་
།གསོལ་བ་འདེབས་སོ་ཐུགས་རྗེའི་སྤྱན་གྱིས་གཟིགས། །གཞོམ་གཞིག་དང་བྲལ་འཇའ་ལུས་འཕོ་བ་ཆེ།།
ད་ལྟ་ཉིད་དུ་འགྲུབ་པར་བྱིན་གྱིས་རློབས། །གློ་ཀ་གཉིས་ངག་དབང་བློ་གྲོས་ཀྱིས་ཁ་བསྐང་བགྱིས་པ་ཡིན།
༈ གཞན་ཡང་ཕྱོགས་བཅུའི་རྒྱལ་བ་སྲས་དང་བཅས། །ཉན་ཐོས་རང་རྒྱལ་འཕགས་པའི་ཚོགས་རྣམས་དང་།།
ཆོས་མཛད་ཡོངས་ལ་གུས་པས་གསོལ་བ་འདེབས། །ཐུགས་རྗེས་གཟིགས་ལ་བྱིན་གྱིས་བརླབ་ཏུ་གསོལ།།
ཀྱེ་མ་ཀྱི་ཧུད་ཉམ་ཐག་བདག་ལྟ་བུ། །ལས་དང་ཉོན་མོངས་བཟོད་དཀས་ཡུན་རིང་མནར། །འདི་ལ་ཁྱེད་
ཀྱིས་ཐུགས་རྗེའི་ཕྱག་རྐྱོང་ལ། །ད་ལྟ་ཉིད་དུ་དྲང་པར་མཛད་དུ་གསོལ། །ངང་ཉིད་ཡེ་ནས་སངས་རྒྱས་ཡིན་
མོད་ཀྱང་། །མ་རིག་དབང་གིས་སྲིད་པ་འདིར་འཁྱམས་ཏེ། །རྨི་ལམ་ལྟ་བུའི་འཁྲུལ་འཁོར་ཉམ་རེ་ཐག །
འདི་ལ་སྐྱབས་དང་སྐྱོབ་པ་མཛད་དུ་གསོལ། །བདག་དང་མཐའ་ཡས་སེམས་ཅན་ཐམས་ཅད་ཀྱིས། །འཁོར་
བའི་རྒྱ་མཚོ་མཐའ་མེད་བརྒལ་དཀའ་བར། །ཡེ་ཤེས་གྲུ་ཆེན་བླ་ན་མེད་པ་ཡིས། །སྡུག་བསྔལ་ཆུ་བོ་སྒྲོལ་པར་
མཛད་དུ་གསོལ། །ཡུན་རིན་དུས་ནས་གོམས་པའི་བག་ཆགས་གཟུགས། །འཁྲུལ་སྣང་གཟུང་འཛིན་རི་རྒྱལ་
ལྷུན་མཐོ་བ། །རྣམ་གྲོལ་མཆོག་གི་ཡེ་ཤེས་རྡོ་རྗེ་ཡིས། །ད་ལྟ་ཉིད་དུ་གཞིག་པར་མཛད་དུ་༔ མ་རིག་མུན་པ་
ཤིན་ཏུ་འཐོབས་པོ་ཆེ། །རྒྱུན་རིང་བརྟག་དཀའ་ཕ་མཐའ་མི་མངོན་ཞིང་། །འོད་གསལ་སྙིང་པོའི་སྒྲིབ་པ་རླབས་
ཆེན་འདི། །ཡེ་ཤེས་ཟེར་གྱིས་བསལ་བར་མཛད་དུ་གསོལ། །ཇི་ཙམ་འབད་ཀྱང་ཉོན་མོངས་སྡུག་བསྔལ་རྒྱུ།།
སྙིང་པོ་མེད་པའི་འཇིག་རྟེན་བྱ་བ་ལས། བདག་གི་ཡིད་འདི་རབ་ཏུ་ཟློག་ནས་ཀྱང༌། །ཉིན་མཚན་ཆོས་ཀྱིས་
འདའ་བར༴ ཚུལ་མིན་ཡིད་བྱེད་ཆུ་རླབས་གཉེར་འདྲ་ཞིང་། །ཀུན་རྟོག་སྣ་ཚོགས་ཡུལ་ལྔའི་རྗེས་སུ་འབྲང་། །
ཚོགས་བརྒྱད་བག་ཆགས་ཀུན་གཞི་བཅས་པ་ཀུན། །ཆོས་ཀྱི་དབྱིངས་སུ་ཞི་བར༴ རྟོག་བཅས་བག་ཆགས་
འདོད་པའི་སེམས་ཉོན་མོངས། །གསལ་བ་གཟུགས་དང་མི་རྟོག་གཟུགས་མེད་ཀྱི། །སྲིད་པའི་སེམས་གང་
བག་ཆགས་རྗེས་འབྲངས་པ། །དེ་དག་ཐམས་ཅད་དག་པར་མཛད་དུ༴ རང་དོན་སྒོམ་པ་ལྷུར་ལེན་དམན་པའི་
བློས། །གཅིག་པུར་ཞི་བ་གཉེར་ལས་ལྡོག་ནས་ཀྱང་། །ཕྱི་ནང་གསང་བའི་ཆོས་མཆོག་ལམ་ཞུགས་ཏེ། །
རླབས་ཆེན་གཞན་དོན་འགྲུབ་པར་༴ ལམ་གོལ་ལམ་ལོག་དམན་པའི་འགྲོ་ཀུན་གྱི། །ལས་དང་ཉོན་མོངས་
བག་ཆགས་རབ་སྦྱངས་ཏེ། །སེམས་ཉིད་ཡིད་བཞིན་ཐར་པའི་གྲོང་ཁྱེར་དུ། །མ་ལུས་ཕྱམ་ཅིག་བགྲོད་པར༴
སྒྲིབ་པའི་རྒྱ་མཚོ་ཤིན་ཏུ་རྙོག་པ་ཅན། །དུས་རིང་ཐོག་མཐའ་མེད་ནས་ཉེར་གནས་ཀྱང༌། །བདག་ཅག་མཐུ་
ལ།

ཡིས་ཐར་པའི་སྐབས་མེད་པས། །བརྩེ་ཆེན་ཁྱེད་ཀྱིས་དྲང་པར༴ ཤུགས་དྲག་བཟོད་པར་དཀའ་བའི་སེམས་
ཉོན་མོངས། །སྡུག་བསྔལ་མང་ལྡན་སྲིད་པའི་ཟུག་རྔུ་ལྡང༌། །བག་མེད་གཞན་དབང་ལེ་ལོའི་འཇིགས་
པ་ལས། །དེ་རིང་ཉིད་ནས་ངེས་པར་བསྐྱབ་ཏུ་༴ སྙིང་ནས་སྙིང་པོ་མེད་པའི་ཆོས་རྣམས་ལ། །མི་རྟག་
བརྟན་སྒྱུ་མའི་བསླུ་བྲིད་དུ། །ངེས་པར་རྟོགས་ནས་ངེས་འབྱུང་སྐྱོ་ཤས་ཀྱིས། །ཉིན་མཚན་ཀུན་ཏུ་འདའ་བར་
མཛད༴ འཕགས་པའི་རི་ངོགས་དབེན་ཞིང་ཉམས་དགའ་བར། །རིག་དང་མངོན་ཤེས་ཏིང་འཛིན་འགྲུབ་
གྱུར་ནས། །དོན་གཉིས་ལྷུན་གྲུབ་བདེ་ཆེན་མཁའ་དབྱིངས་སུ། །ཚེ་འདི་ཉིད་ལ་ཕྱིན་པར་མཛད་དུ་གསོལ།།
གཅིག་པུར་བསྲན་ཚུགས་སྒྲུབ་ལ་བརྩོན་པ་དང༌། །ཚེ་འདིའི་ཕྱོགས་སུ་སྐད་ཅིག་མི་ཡེངས་ཤིང་། །གོང་མའི་
རྗེས་སྙོགས་དངོས་གྲུབ་མཐར་ཕྱིན་ནས། །རྟག་ཏུ་བླ་མ་མཉེས་པར་མཛད་དུ་གསོལ། །དམ་ཚིག་སྡོམ་པ་
ཉམས་ཆག་མེད་པ་དང༌། །ལྟ་སྒོམ་སྤྱོད་འབྲས་མ་ནོར་དོན་རྟོགས་ནས། །ཉིན་མཚན་འོད་གསལ་ངང་ལས་
མི་གཡོ་ཞིང༌། །རང་གཞན་དོན་གཉིས་འགྲུབ་པར་མཛད་དུ་གསོལ། །སྣང་སྲིད་རྣམ་དག་བསྐྱེད་རྫོགས་
མཐར་ཕྱིན་ནས། །མཁའ་འགྲོ་དམ་ཅན་སྤྲིན་བཞིན་འཐིབས་ནས་ཀྱང༌། །དངོས་གྲུབ་རྣམ་གཉིས་ཆར་
བཞིན་འབབ་པ་དང༌། །ཕྲིན་ལས་རྣམ་བཞི་འགྲུབ་པར་མཛད་དུ་གསོལ། །དག་སྣང་མོས་གུས་ཕྱོགས་མེད་
འཆར་བ་དང་། །བྱམས་དང་སྙིང་རྗེ་རྒྱུན་ཆད་མེད་པ་དང༌། །ལྟ་སྒོམ་ཉམས་རྟོགས་ཡོན་ཏན་འབར་བ་དང་།།
འགྲོ་དོན་ཕྱོགས་མེད་འགྲུབ་པར་མཛད་དུ་གསོལ། །བདག་གི་མོས་དགེ་ཕུན་ཚོགས་འདི་ཡིས་ནི། །
འགྲོ་ཀུན་མ་ལུས་ཕྱམ་ཅིག་ཡོངས་གྲོལ་ནས། །བདེ་ཆེན་ལྷུན་གྲུབ་ཀུན་ཏུ་བཟང༌་པོའི་ཞིང༌། །ཚེ་འདི་ཉིད་
ལ་ཕྱིན་པར་མཛད་དུ་གསོལ། །ཚུལ་འདི་བླ་མ་དམ་པ་རྣམས་ལ་མི་ཕྱེད་པའི་དད་པ་ཐོབ་ཅིང་མང་དུ་ཐོས་
པའི་ནོར་གྱིས་ཕྱུག་པའི་ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས། རང་བྱུང་པདྨའི་
བཞུགས་གནས་ལྷ་རིང་བྲག་ཏུ་སྦྱར་ནས་གསོལ་བ་བཏབ་པའོ། ། ། །ཕྱོགས་དུས་གནས་སྐབས་ཐམས་
ཅད་དུ་བཀྲ་ཤིས་པར་གྱུར་ཅིག ། །།
༄༅། །མཎྜལ་འབུལ་བའི་ཆོ་ག་ཚོགས་གཉིས་སྤྲིན་ཚོགས་བཞུགས་སོ། །དཔལ་ཀུན་ཏུ་བཟང་པོ་ལ་ཕྱག་འཚལ་
ལོ། །སྐུ་གསུམ་གྱི་ཞིང་ཁམས་མཎྜལ་དུ་འབུལ་བའི་རིམ་པ་ལ་གསུམ་ལས། དང་པོ་སྤྲུལ་སྐུའི་ཞིང་ཁམས་མཎྜལ་དུ་འབུལ་བ་ནི།
རྒྱལ་པར་བྱེད་ན་ཚོམ་བུ་བཞི་བཅུ་རྩ་གཅིག འབྲིང་ལ་ཉི་ཤུ་རྩ་གསུམ། བསྡུས་པ་ལ་དབུས་དང་ཕྱོགས་མཚམས་བརྒྱད་དེ་དགུ་
བཀོད་ལ། ནམ་མཁར་བླ་མ་དང་ཡི་དམ་མཁའ་འགྲོ་དམ་ཅན་སྲུང་མ་ཐམས་ཅད་བསམ་ལ། གདངས་སྙན་པོས་མགྲིན་གཅིག་ཏུ།
ༀ་ཨཱཿཧཱུྃ། དབང་ཆེན་གསེར་གྱི་ས་གཞི། རིའི་རྒྱལ་པོ་རི་རབ། ཤར་ལུས་འཕགས་པོ། ལྷོ་འཛམ་བུ་གླིང་། ནུབ་

བ་གླང་སྤྱོད། བྱང་སྒྲ་མི་སྙན། ལུས་དང་ལུས་འཕགས། རྔ་ཡབ་དང་རྔ་ཡབ་གཞན། གཡོ་ལྡན་དང་ལམ་མཆོག་
འགྲོ། སྒྲ་མི་སྙན་དང་སྒྲ་མི་སྙན་གྱི་ཟླ། གསེར་གྱི་རི་བདུན། རོལ་པའི་མཚོ་བདུན། རྒྱལ་སྲིད་རིན་པོ་ཆེ་སྣ་
བདུན། བཀྲ་ཤིས་ཀྱི་རྫས་བརྒྱད། གཏེར་ཀྱི་བུམ་པ། དཔག་བསམ་གྱི་ཤིང༌། མ་རྨོས་པའི་ལོ་ཏོག ཡིད་དུ་
འོང་བའི་འདོད་ཡོན། ཤིན་ཏུ་མཛེས་པའི་ལྷ་མོ། ཉི་མ་ཟླ་བ། དབུས་སུ་ལྷ་དང་མིའི་འདོད་པའི་ཡོན་ཏན་མ་
ཚང་བ་མེད་པ་འཇིག་རྟེན་གྱི་ཁམས་རྒྱ་མཚོ་ལེགས་པར་བཀོད་དེ། བཅོམ་ལྡན་འདས་དཔལ་རྣམ་པར་སྣང་
མཛད་ལ་སོགས་པ་ཕྱོགས་བཅུའི་དེ་བཞིན་གཤེགས་པ་རིགས་ལྔ་གང་ཆེན་མཚོའི་སྐུ་དང་གསུང་དང་ཐུགས་
མི་ཟད་པ་རྒྱན་གྱི་འཁོར་ལོ་ལ་བརྟེན་པའི་ཞིང་ཁམས་འབྱམ་ཀླས་པ། ཚངས་ཆེན་གྱི་བསྐལ་པ་ཆེན་པོ། ལེགས་
པར་བརྒྱན་པ་འདི་ཉིད་བླ་མ་དང་ཡི་དམ་དཀྱིལ་འཁོར་གྱི་ལྷ་ཚོགས་དམ་ཅན་རྒྱ་མཚོའི་ཚོགས་དང་བཅས་
པ་རྣམས་ལ། ཀུན་ཏུ་བཟང་པོའི་མཆོད་པའི་སྤྲིན་ཕུང་ཆེན་པོ་བསམ་གྱིས་མི་ཁྱབ་པར་དམིགས་ཏེ་འབུལ་ལོ།།
ཕྱོགས་བཅུའི་ཞིང་ཁམས་རྒྱ་མཚོའི་རྡུལ་སྙེད་རི་རབ་གླིང་བཞིའི་འཇིག་རྟེན་ཁམས། །ལྷ་དང་མི་ཡི་འདོད་
ཡོན་ཕུན་ཚོགས་བདེ་གཤེགས་མཆོད་པའི་སྤྲིན་ཕུང་ཅན། །ཚངས་ཆེན་བསྐལ་པས་ལེགས་པར་བརྒྱན་ཏེ་
དགེ་ལེགས་རྒྱ་མཚོའི་བསོད་ནམས་ཞིང་། །བླ་མ་ཡི་དམ་དཀྱིལ་འཁོར་ལྷ་ཚོགས་དམ་ཅན་རྒྱ་མཚོའི་ཚོགས་
ལ་འབུལ། །རིན་ཆེན་མཎྜལ་ཡིད་འོང་མཆོད་པའི་སྤྲིན། །རྒྱལ་བའི་འབྱོར་ཚོགས་དཔག་མེད་དང་ལྡན་པ།།
དཔག་ཡས་ནམ་མཁའི་རྒྱན་གྱུར་འདི་ཕུལ་བས། །རང་བཞིན་སྤྲུལ་སྐུའི་ཞིང་ལ་སྤྱོད་པར་ཤོག །ཅེས་པ་ལན་
གསུམ་བརྗོད་དོ། །གཉིས་པ་ལོངས་སྐུའི་ཞིང་ཁམས་མཎྜལ་དུ་འབུལ་བ་ནི། རྒྱས་པ་ལ་ཚོམ་པུ་ཉི་ཤུ་རྩ་བཞི། འབྲིང་ལ་བཅུ་
གསུམ། བསྡུས་པ་ལ་བདུན་བཀོད་དེ། འོག་མིན་སྟུག་པོ་བཀོད་པའི་ཞིང་ཁམས་སུ་དམིགས་ལ། བླ་མ་ཡི་དམ་དཀྱིལ་འཁོར་གྱི་
ལྷ་ཚོགས་སྲུང་མ་དང་བཅས་པ་བསམས་ཏེ་མགྲིན་གཅིག་ཏུ། ༀ་ཨཱཿཧཱུཾ། འོག་མིན་གྱི་གནས་རྣམ་དག་སྟུག་པོ་བཀོད་པ་
བདེ་པའི་ཞིང་ཐམས་ཅད་ཀྱང་སྣང་ལ་རང་བཞིན་མེད་པའི་ཞིང་ཁམས་ན། ཤིན་ཏུ་ཡིད་དུ་འོང་བའི་གཞལ་
མེད་ཁང་ཆེན་པོ་སྒོ་བཞི་གྲུ་བཞི་རྟ་བབས་བཞི་དང་ལྡན་པ་ལ། རིན་པོ་ཆེའི་གདུགས། ཆོས་ཀྱི་འཁོར་ལོ་
ཤིན་ཏུ་མཛེས་པའི་རི་དྭགས། ལྷའི་གོས། རྣམ་པར་རྒྱལ་བའི་རྒྱལ་མཚན། ཡིད་དུ་འོང་བའི་འཕན། ཟླ་བ་
རླུང་གིས་བསྐྱོད་པ། རྔ་ཡབ་ནོར་བུའི་ཡུ་བ་ཅན། གསེར་གྱི་དྲིལ་པུ་གཡེར་ཁའི་ཕྲེང་བ། རྡོ་རྗེ་དང་ནོར་བུ་
རིན་པོ་ཆེའི་ཏོག རྩིག་པ་ལྔ་དང་ལྡན་པའི་སྟེང་ན། རིན་པོ་ཆེའི་ཕ་གུ། ནོར་བུ་སྣ་ཚོགས་ཀྱི་དྲྭ་ཕྱེད། རྡོ་ཀརྨ་
ཤིརྵའི་མདའ་ཡབ། རིན་པོ་ཆེའི་དྲྭ་མིག སེང་མའི་པུ་ཤུ། རབ་ཏུ་མཐོ་བའི་ཕྱུར་བུ། འདོད་ཡོན་གྱི་སྣམ་བུ།
སྒེག་མོ་མ། ཕྲེང་བ་མ། གླུ་མ། གར་མ། མེ་ཏོག་མ། བདུག་སྤོས་མ། སྣང་གསལ་མ། དྲི་ཆབ་མ། ཞལ་

ཟས་མ། སིལ་སྙན་མ། མཆོད་པའི་སྤྲིན་ཕུང་ཆེན་པོ་བསམ་གྱིས་མི་ཁྱབ་པས། ཕྱི་ནང་ཀུན་ཏུ་ཡང་ལེགས་
པར་བཀོད་པའི་གནས། ཚངས་པ་རྔ་སྒྲའི་ཞིང་ཁམས་ཆེན་པོ། ཡེ་ཤེས་རིན་པོ་ཆེའི་སྤྲིན་གྱི་དྲ་བས་བརྒྱན་
པ་འདི་ཉིད།བླ་མ་དང་ཡི་དམ་དཀྱིལ་འཁོར་གྱི་ལྷ་ཚོགས་དམ་ཅན་རྒྱ་མཚོའི་ཚོགས་དང་བཅས་པ་རྣམས་
ལ། ཇི་སྲིད་འཁོར་བ་མ་སྟོངས་ཀྱི་བར་དུ་རྟག་པ་རྒྱུན་གྱི་འཁོར་ལོར་འབུལ་ལོ། །བདེ་ཆེན་གནས་ནི་ཤིན་
ཏུ་མཐའ་ཡས་བཀོད་པའི་སྤྲིན་གྱི་འོད་ཟེར་ཅན། །སྒོ་བཞི་གྲུ་བཞི་རྟ་བབས་བཞི་ལྡན་ཡེ་ཤེས་རྣམ་ལྔའི་
རྩིག་པས་བརྒྱན། །སྒེག་མོ་ཕྲེང་ཐོགས་རིན་ཆེན་གླུ་གར་མཆོད་པའི་སྤྲིན་གྱི་འོད་འཕྲོ་བ། །བླ་མ་ཡི་དམ་
དཀྱིལ་འཁོར་ལྷ་ཚོགས་དམ་ཅན་རྒྱ་མཚོའི་ཚོགས་ལ་འབུལ། །འོག་མིན་བདེ་ཆེན་རིན་ཆེན་གཞལ་ཡས་
ཁང༌། །སྣ་ཚོགས་མཆོད་པའི་སྤྲིན་གྱི་བླ་བྲེ་ཅན། །ནམ་མཁའ་གང་བར་དམིགས་ཏེ་ཕུལ་བ་ཡིས། །
ལྷུན་གྲུབ་ལོངས་སྐུའི་ཞིང་ལ་སྤྱོད་པར་ཤོག །ཅེས་པ་གསུམ་གྱིས་དབུལ་ལོ། །གསུམ་པ་ཆོས་སྐུའི་ཞིང་ཁམས་མཎྜལ་དུ་
འབུལ་བ་ནི། རྒྱས་པ་ལ་ཚོམ་བུ་ཉི་ཤུ་རྩ་ལྔ། འབྲིང་ལ་ལྔ། བསྡུས་པ་ལ་གསུམ་བཀོད་ནས། རང་སྣང་འོད་གསལ་གྱི་ཞིང་ཁམས་
ཡེ་ཤེས་གསལ་བཏབ་ལ། བླ་མ་ཡི་དམ་དཀྱིལ་འཁོར་གྱི་ལྷ་ཚོགས་དམ་ཅན་སྲུང་མའི་ཚོགས་ལ་ཆོས་ཉིད་དོན་དམ་གྱི་མཎྜལ་
འབུལ་བ་ནི། མགྲིན་གཅིག་ཏུ། ཨཱོྃ་ཨཱཿཧཱུྃ། ཆོས་ཉིད་འོད་གསལ་གྱི་ཞིང་ཁམས། གདོད་མ་ནས་ངོ་བོ་ཉིད་ཀྱིས་
རྣམ་པར་དག་ཅིང་། ནམ་མཁའ་ལྟར་སྟོང་ལ་མཐའ་དབུས་མེད་པ། ཉི་ཟླ་ལྟར་བཀྲ་ཞིང་ལྷུན་གྱིས་གྲུབ་
འཁོར་བ་དང་མྱ་ངན་ལས་འདས་པ་གང་དུའང་མ་ཕྱི་མི་འབྱེད། འབྱེད་པ་མེད་པའི་རང་བཞིན་
རྒྱས་ཀྱི་ཞིང་དང་འགྲོ་བ་དྲུག་གི་རྣམ་པར་འཕྲུལ་པ་དཔག་ཏུ་མེད་པའི་འབྱུང་གནས་ཆེན་པོ། ལྷུན་གྲུབ་རིན་
པོ་ཆེའི་སྦུབས། སྐུ་གསུམ་འདུ་འབྲལ་མེད་པའི་ཀློང༌། དུས་བཞི་མཉམ་པ་ཉིད་ཀྱི་ཡེ་ཤེས། གཞོན་ནུ་བུམ་
པ་སྐུའི་ཞིང་ཁམས། ཕྱི་དང་ནང་མེད་པ་ཀུན་ཏུ་ཡང་ནང་དུ་གྱུར་པ། སྔོན་པོ་དང༌། སེར་པོ་དང༌། དམར་པོ་
དང༌། དཀར་པོ་དང༌། ལྗང་གུའི་འོད་ཟེར་ཕྱོགས་བཅུར་འཕྲོ་ཞིང་ནམ་མཁའི་མཐའ་ཀླས་པར་སྐུ་དང་ཡེ་
ཤེས་ཀྱི་སྣང་བ་ཆེན་པོས་ལེགས་པར་བརྒྱན་པའི་བཀོད་པ་ཚད་མེད་པའི་མངའ་ཐང་ཆེན་པོ་ལ་དབང་འབྱོར་
བ། འོད་གསལ་རྡོ་རྗེའི་སྙིང་པོའི་ཞིང་ཁམས་རང་བཞིན་གྱིས་རྣམ་པར་དག་ཅིང་ལྷུན་གྱིས་གྲུབ་པ་འདི་ཉིད།
བླ་མ་དང་ཡི་དམ་དཀྱིལ་འཁོར་གྱི་ལྷ་ཚོགས་དམ་ཅན་རྒྱ་མཚོའི་ཚོགས་དང་བཅས་པ་རྣམས་ལ། དགོངས་
ཀློང་རྣམ་པར་དག་པའི་ངང་དུ་ཡེ་ཤེས་ཀྱི་མཆོད་པ་དམ་པར་འབུལ་ལོ། །གདོད་ནས་རྣམ་དག་འོད་གསལ་
ཞིང་ནི་མ་སྐྱེས་ལྷུན་རྫོགས་འདུས་མ་བྱས། །སྣ་ཚོགས་མི་དམིགས་སྤྲོས་ཀུན་ཉེར་ཞི་ཡེ་ཤེས་རྣམ་ལྔའི་
གཞལ་ཡས་ཁང༌། །སྐུ་གསུམ་མཛད་པའི་འོད་ཟེར་དང་བཅས་རང་བཞིན་ལྷུན་གྱིས་གྲུབ་པའི་གནས། །བླ་

མ་ཡི་དམ་དཀྱིལ་འཁོར་ལྷ་ཚོགས་དམ་ཅན་རྒྱ་མཚོའི་ཚོགས་ལ་འབུལ། །འོད་གསལ་ལྷུན་གྲུབ་ཡེ་ཤེས་
རིགས་ལྔའི་ཞིང༌། །སྐུ་དང་ཐིག་ལེས་ཡེ་ནས་བརྒྱན་པ་འདི། །རང་སྣང་དག་པས་ལེགས་པར་ཕུལ་བ་ཡིས།།
ཀུན་བཟང་ཆོས་སྐུའི་ཞིང་ལ་སྤྱོད་པར་ཤོག །ཅེས་པ་གསུམ་བརྗོད་དོ། །ཚུལ་འདི་གངས་རི་ཐོད་དཀར་དུ། །སྒོ་གསུམ་
གུས་པས་གསོལ་བཏབ་ནས། །བླ་མ་མཁའ་འགྲོའི་བྱིན་རླབས་ལས། །དྲི་མེད་འོད་ཟེར་ཞེས་བྱས་བཀོད། །དགེ་བས་འགྲོ་ཀུན་
གདོད་མའི་གནས། །བྱང་ཆུབ་སྙིང་པོ་ཐོབ་པར་ཤོག །མཎྜལ་འབུལ་བའི་ཆོ་ག་ཚོགས་གཉིས་སྤྲིན་ཚོགས་ཞེས་བྱ་བ། ཐེག་མ་
མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་སྦྱར་བ་རྫོགས་སོ། ། །།
༄༅། །སྐུ་གསུང་ཐུགས་ཀྱི་མཎྜལ་བཞུགས་སོ། །ཧོ་ཆོས་དབྱིངས་རྣམ་དག་ལྷུན་གྲུབ་ཆེན་པོ་ནས། །དཔག་ཡས་
ཐུགས་རྗེའི་རྣམ་འཕྲུལ་འགྱེད་པའི་ལྷ། །ཀུན་བཟང་རིགས་ལྔ་རིག་འཛིན་མཁའ་འགྲོར་བཅས། །འདིར་
གཤེགས་བདག་ལ་དགོངས་ཤིང་བཞུགས་སུ་གསོལ། །གདོད་ནས་བྱང་ཆུབ་རྡོ་རྗེ་སྙིང་པོའི་གདུང༌། །དཀོན་
མཆོག་གསུམ་དངོས་དམ་ཆོས་རིན་ཆེན་མཛོད། །དུས་གསུམ་རྒྱལ་བའི་ཕྲིན་ལས་གཅིག་བསྡུས་པ། །ད་ལྟ་
མངོན་བཞུགས་བླ་མས་བྱིན་གྱིས་རློབས། །ༀ་བཛྲ་ས་མ་ཡ་ཛ་ཛཿ བཛྲ་ས་མ་ཡ་སྟེ། རོལ་མོ་དབྱངས་སྙན་
ཡིད་འོང་བདུད་རྩིའི་ཆུ། །ཡོན་ཏན་རྒྱ་མཚོའི་ཚོགས་ལ་ཁྲུས་གསོལ་ཞིང༌། །ན་བཟའ་རིན་ཆེན་རྒྱན་མཆོག་
འདི་ཕུལ་བས། །འགྲོ་ཀུན་སྐྱོན་བྲལ་ཡོན་ཏན་རྫོགས་པར་ཤོག །ༀ་སརྦ་ཏ་ཐཱ་ག་ཏ་ཨ་བྷི་ཥི་ཀ་ཏེ་ས་མ་ཡེ་
ཤྲཱི་ཧཱུྃ། ཨཱོྃ་ཧཱུྃ་ཏྲཾ་ཧྲཱི་ཨ། ཀ་ཡ་བྷི་ཤོ་དྷ་ན་ཡེ་ཧཱུཾ། བཛྲ་ཝསྟྲ་ཡ་ཨ་ལང་ཀ་ར་ཡེ་སྭཱ་ཧཱ། སྣང་སྲིད་རྣམ་དག་སངས་
རྒྱས་ཞིང་ཁམས་འདིར། །ཀུན་བཟང་མཆོད་པའི་སྤྲིན་ཕུང་འདི་ཕུལ་བས། །ནམ་མཁའི་མཐའ་ཀླས་གྱུར་
པའི་འགྲོ་བ་ཀུན། །བསོད་ནམས་ཡེ་ཤེས་ཚོགས་ཆེན་རྫོགས་པར་ཤོག །ཨོཾ་སརྦ་ཏ་ཐཱ་ག་ཏ་བཛྲ་པུཎྱེ། དྷབྦེ།
ཨཱ་ལོ་ཀེ གྷནྟེ། ནཻ་ཝི་ཏྱེ། ཤབྟ་པཱུ་ཙ་མེ་ག་ས་མུ་ཏྲ་སྥ་ར་ཎ་ས་མ་ཡེ་ཧཱུཾ། མངོན་པར་བྱང་ཆུབ་ཆོས་སྐུ་དག་པ་
ལས། །མཛད་པའི་རྣམ་འཕྲུལ་སྒྱུ་མའི་སྐུར་གཞེངས་པ། །བླ་མ་ཡི་དམ་མཁའ་འགྲོའི་ཚོགས་རྣམས་དང་། །
དམ་ཅན་རྒྱ་མཚོའི་ཚོགས་ལ་གུས་ཕྱག་འཚལ། །རྡོ་རྗེའི་གདུང་འཚོབ་རྣལ་འབྱོར་ཚོགས་རྣམས་ཀྱི།།
འགལ་འཁྲུལ་ཉམས་ཆག་དུས་འདིར་བསྐང་གྱུར་ཅིག །ས་མ་ཡེ་ཧཱུཾ། མཆོག་དང་ཐུན་མོངས་དངོས་གྲུབ་
སྩོལ་བ་དང༌། །བླ་མེད་ཆོས་ཀྱི་འཁོར་ལོ་བསྐོར་དུ་གསོལ། །ཨོཾ་སརྦ་ཏ་ཐཱ་ག་ཏ་ཙཀྲ་རཏྣ་པཱུ་ཙ་མེ་ག་ས་མུ་ཏྲ་
སྥ་ར་ཎ་ས་མ་ཡེ་ཧཱུཾ། སིདྡྷི་ཕ་ལ་ཧོ། དེ་ནས་སྐུ་གསུམ་གྱི་ཞིང་ཁམས་སོ་སོར་གསལ་བཏབ་ནས། མཎྜལ་དང་པོ་ཚོམ་བུ་
བཅོ་ལྔ་སྟེ།བར་པ་ལ་དགུ། ཐ་མ་ལ་ལྔ་བཀོད་ལ། དམིགས་པས་འབུལ་བ་ནི། ༀ་ཨཱཿཧཱུཾ། དབང་ཆེན་གསེར་གྱི་ས་གཞི།
རིའི་རྒྱལ་པོ་རི་རབ། ཤར་ལུས་འཕགས་པོ། ལྷོ་འཛམ་བུ་གླིང༌། ནུབ་བ་གླང་སྤྱོད། བྱང་སྒྲ་མི་སྙན། ལུས་

དང་ལུས་འཕགས། རྔ་ཡབ་དང་རྔ་ཡབ་གཞན། གཡོ་ལྡན་དང་ལམ་མཆོག་འགྲོ། སྒྲ་མི་སྙན་དང་སྒྲ་མི་སྙན་
གྱི་ཟླ། གསེར་གྱི་རི་བདུན། རོལ་པའི་མཚོ་བདུན། རྒྱལ་སྲིད་རིན་པོ་ཆེ་སྣ་བདུན། བཀྲ་ཤིས་ཀྱི་རྫས་བརྒྱད།
གཏེར་གྱི་བུམ་པ། དཔག་བསམ་གྱི་ཤིང༌། མ་རྨོས་པའི་ལོ་ཏོག ཡིད་དུ་འོང་བའི་འདོད་ཡོན་ཤིན་ཏུ་མཛེས་
པའི་ལྷ་མོ། ཉི་མ། ཟླ་བ། དབུས་སུ་ལྷ་དང་མིའི་འདོད་ཡོན་མ་ཚང་བ་མེད་པ། འཇིག་རྟེན་གྱི་ཁམས་རྒྱ་
མཚོ་ལེགས་པར་བཀོད་དེ་བཅོམ་ལྡན་འདས་དཔལ་རྣམ་པར་སྣང་མཛད་ལ་སོགས་པ་ཕྱོགས་བཅུའི་དེ་
བཞིན་གཤེགས་པ་རིགས་ལྔ་གངས་ཆེན་མཚོའི་སྐུ་དང་གསུང་དང་ཐུགས་མི་ཟད་པ་རྒྱན་གྱི་འཁོར་ལོ་ལ་
བརྟེན་པའི་ཞིང་ཁམས་རབ་འབྱམས་མཐའ་ཀླས་པ་ཚངས་ཆེན་གྱི་བསྐལ་པ་ཆེན་པོས་ལེགས་པར་བརྒྱན་པ་
འདི་ཉིད་བླ་མ་དང་ཡི་དམ་དཀྱིལ་འཁོར་གྱི་ལྷ་ཚོགས་དམ་ཅན་རྒྱ་མཚོའི་ཚོགས་དང་བཅས་པ་རྣམས་ལ།
ཀུན་ཏུ་བཟང་པོའི་མཆོད་པའི་སྤྲིན་ཕུང་ཆེན་པོ་བསམ་གྱིས་མི་ཁྱབ་པར་དམིགས་ཏེ་འབུལ་ལོ། །ཕྱོགས་
བཅུའི་ཞིང་ཁམས་རྒྱ་མཚོའི་རྡུལ་སྙེད་རི་རབ་གླིང་བཞིའི་འཇིག་རྟེན་ཁམས། །ལྷ་དང་མི་ཡི་འདོད་ཡོན་ཕུན་
ཚོགས་བདེ་གཤེགས་མཆོད་པའི་སྤྲིན་ཕུང་ཅན། །ཚངས་ཆེན་བསྐལ་པས་ལེགས་པར་བརྒྱན་ཏེ་དགེ་ལེགས་
རྒྱ་མཚོའི་བསོད་ནམས་ཞིང༌། །བླ་མ་ཡི་དམ་དཀྱིལ་འཁོར་ལྷ་ཚོགས་དམ་ཅན་རྒྱ་མཚོའི་ཚོགས་ལ་འབུལ།།
རིན་ཆེན་མཎྜལ་ཡིད་འོང་མཆོད་པའི་སྤྲིན། །རྒྱལ་བའི་འབྱོར་ཚོགས་དཔག་མེད་དང་ལྡན་པ། །
དཔག་ཡས་ནམ་མཁའི་རྒྱན་གྱུར་འདི་ཕུལ་བས། །རང་བཞིན་སྤྲུལ་སྐུའི་ཞིང་ལ་སྤྱོད་པར་ཤོག །ཅེས་པ་ལན་
གསུམ་བརྗོད་དོ། །གཉིས་པ་ལོངས་སྐུའི་ཞིང་ཁམས་མཎྜལ་དུ་འབུལ་བ་ནི། ༀ་ཨཱཿཧཱུྃ། འོག་མིན་ཀྱི་གནས་རྣམ་དག་
སྟུག་པོ་བཀོད་པ་བདེ་བའི་ཞིང༌། ཐམས་ཅད་ཀྱང་སྣང་ལ་རང་བཞིན་མེད་པའི་ཞིང་ཁམས་ན། ཤིན་ཏུ་ཡིད་
དུ་འོང་བའི་གཞལ་མེད་ཁང་ཆེན་པོ། སྒོ་བཞི་གྲུ་བཞི་རྟ་བབས་བཞི་དང་ལྡན་པ་ལ། རིན་པོ་ཆེའི་གདུགས།
ཆོས་ཀྱི་འཁོར་ལོ་ཤིན་ཏུ་མཛེས་པའི་རི་དྭགས། ལྷའི་གོས་རྣམ་པར་རྒྱལ་བའི་རྒྱལ་མཚན་ཡིད་དུ་འོང་བའི་
འཕན། ཟླ་བ་རླུང་གིས་བསྐྱོད་པ། རྔ་ཡབ་ནོར་བུའི་ཡུ་བ་ཅན། གསེར་གྱི་དྲིལ་བུ་གཡེལ་ཁའི་ཕྲེང་བ། རྡོ་
རྗེ་དང་ནོར་བུ། རིན་པོ་ཆེའི་ཏོག རྩིག་པ་ལྔ་དང་ལྡན་པའི་སྟེང་ན། རིན་པོ་ཆེའི་ཕ་གུ། ནོར་བུ་སྣ་ཚོགས་ཀྱི་
དྲ་ཕྱེད། རྡོ་ཀརྨ་ཤརྞའི་མདའ་ཡབ། རིན་པོ་ཆེའི་དྲྭ་མིག སེང་མའི་པུ་ཤུ། རབ་ཏུ་མཐོ་བའི་ཕྱུར་བུ། འདོད་
ཡོན་གྱི་སྣམ་བུ། སྒེག་མོ་མ། ཕྲེང་བ་མ། གླུ་མ། གར་མ། མེ་ཏོག་མ། བདུག་སྤོས་མ། སྣང་གསལ་མ། དྲི་
ཆབ་མ། ཞལ་ཟས་མ། སིལ་སྙན་མ། མཆོད་པའི་སྤྲིན་ཕུང་ཆེན་པོ་བསམ་གྱིས་མི་ཁྱབ་པས། ཕྱི་ནང་ཀུན་
ཏུ་ཡང་ལེགས་པར་བརྒྱན་ཏེ། བཀོད་པའི་གནས་ཚངས་པ་རྔ་སྒྲའི་ཞིང་ཁམས་ཆེན་པོ། ཡེ་ཤེས་རིན་པོ་ཆེ་

སྤྲིན་གྱི་དྲྭ་བས་ལེགས་པར་བརྒྱན་པ་འདི་ཉིད་ནི། བླ་མ་དང་ཡི་དམ་དཀྱིལ་འཁོར་གྱི་ལྷ་ཚོགས། དམ་ཅན་
རྒྱ་མཚོའི་ཚོགས་དང་བཅས་པ་རྣམས་ལ། ཇི་སྲིད་འཁོར་བ་མ་སྟོངས་ཀྱི་བར་དུ། རྟག་པར་རྒྱུན་གྱི་འཁོར་
ལོར་འབུལ་ལོ། །བདེ་ཆེན་གནས་ནི་ཤིན་ཏུ་མཐའ་ཡས་བཀོད་པའི་སྤྲིན་གྱི་འོད་ཟེར་ཅན། །སྒོ་བཞི་གྲུ་
བཞི་རྟ་བབས་བཞི་ལྡན་ཡེ་ཤེས་རྣམ་ལྔའི་རྩིག་པས་བརྒྱན། །སྒེག་མོ་ཕྲེང་ཐོགས་རིན་ཆེན་གླུ་གར་མཆོད་
པའི་སྤྲིན་གྱི་འོད་འཕྲོ་བ། །བླ་མ་ཡི་དམ་དཀྱིལ་འཁོར་ལྷ་ཚོགས་དམ་ཅན་རྒྱ་མཚོའི་ཚོགས་ལ་འབུལ། །
འོག་མིན་བདེ་ཆེན་རིན་ཆེན་གཞལ་ཡས་ཁང་། །སྣ་ཚོགས་མཆོད་པའི་སྤྲིན་གྱི་བླ་བྲེ་ཅན། །ནམ་མཁའ་གང་
བར་དམིགས་ཏེ་ཕུལ་བ་ཡིས། །ལྷུན་གྲུབ་ལོངས་སྐུའི་ཞིང་ལ་སྤྱོད་པར་ཤོག །ཅེས་པ་ལན་གསུམ་གྱིས་དབུལ་ལོ།།
གསུམ་པ་ཆོས་སྐུའི་ཞིང་ཁམས་མཎྜལ་དུ་འབུལ་བ་ནི། ཨོཾ་ཨཱཿཧཱྃ། ཆོས་ཉིད་འོད་གསལ་གྱི་ཞིང་ཁམས་གདོད་མ་ནས་
ངོ་བོ་ཉིད་ཀྱི་རྣམ་པར་དག་ཅིང༌། ནམ་མཁའ་ལྟར་སྟོང་ལ་མཐའ་དབུས་མེད་པ། ཉི་ཟླ་ལྟར་བཀྲ་ཞིང་ལྷུན་
གྱིས་གྲུབ་པ། འཁོར་བ་དང་མྱ་ངན་ལས་འདས་པ། གང་དུ་ཡང་མ་ཕྱེ་མི་འབྱེད་འབྱེད་པ་མེད་པའི་རང་
བཞིན། སངས་རྒྱས་ཀྱི་ཞིང་དང་འགྲོ་བ་དྲུག་གི་རྣམ་པར་འཕྲུལ་པ། དཔག་ཏུ་མེད་པའི་འབྱུང་གནས་ཆེན་
པོ། ལྷུན་གྲུབ་རིན་པོ་ཆེའི་སྣྲུབས། སྐུ་གསུམ་འདུ་འབྲལ་མེད་པའི་ཀློང༌། དུས་བཞི་མཉམ་པ་ཉིད་ཀྱི་ཡེ་
ཤེས། གཞོན་ནུ་བུམ་པ་སྐུའི་ཞིང་ཁམས་ཕྱི་དང་ནང་མེད་པ་ཀུན་ཏུ་ཡང་ནང་དུ་གྱུར་པ། སྔོན་པོ་དང༌། སེར་
པོ་དང་། དམར་པོ་དང་། དཀར་པོ་དང་། ལྗང་གུའི་འོད་ཟེར་ཕྱོགས་བཅུར་འཕྲོ་ཞིང་། ནམ་མཁའི་མཐའ་ཀླས་
པར་སྐུ་དང་ཡེ་ཤེས་ཀྱི་སྣང་བ་ཆེན་པོས་ལེགས་པར་བརྒྱན་པའི་བཀོད་པ་ཚད་མེད་པའི་མངའ་ཐང་ཆེན་པོ་
ལ་དབང་འབྱོར་བ། འོད་གསལ་རྡོ་རྗེ་སྙིང་པོའི་ཞིང་ཁམས། རང་བཞིན་གྱིས་རྣམ་པར་དག་ཅིང་ལྷུན་གྱིས་
གྲུབ་པ་འདི་ཉིད། བླ་མ་དང་ཡི་དམ་དཀྱིལ་འཁོར་གྱི་ལྷ་ཚོགས། དམ་ཅན་རྒྱ་མཚོའི་ཚོགས་དང་བཅས་པ་
རྣམས་ལ། དགོངས་ཀློང་རྣམ་པར་དག་པའི་ངང་དུ། ཡེ་ཤེས་ཀྱི་མཆོད་པ་དམ་པར་འབུལ་ལོ། །གདོད་ནས་
རྣམ་དག་འོད་གསལ་ཞིང་ནི་མ་སྐྱེས་ལྷུན་རྫོགས་འདུས་མ་བྱས། །སྣ་ཚོགས་མི་དམིགས་སྤྲོས་ཀུན་ཉེར་ཞི་
ཡེ་ཤེས་རྣམ་ལྔའི་གཞལ་ཡས་ཁང༌། །སྐུ་གསུམ་མཛད་པའི་འོད་ཟེར་དང་བཅས་རང་བཞིན་ལྷུན་གྱིས་གྲུབ་
པའི་གནས། །བླ་མ་ཡི་དམ་དཀྱིལ་འཁོར་ལྷ་ཚོགས་དམ་ཅན་རྒྱ་མཚོའི་ཚོགས་ལ་འབུལ། །འོད་གསལ་
ལྷུན་གྲུབ་ཡེ་ཤེས་རིགས་ལྔའི་ཞིང༌། །སྐུ་དང་ཐིག་ལེས་ཡེ་ནས་བརྒྱན་པ་འདི། །རང་སྣང་དག་པས་ལེགས་
པར་ཕུལ་བ་ཡིས། །ཀུན་བཟང་ཆོས་སྐུའི་ཞིང་ལ་སྤྱོད་པར་ཤོག །ཅེས་པ་ལན་གསུམ་བརྗོད་དོ། །ཞེས་སྐུ་གསུམ་གྱི་
ཞིང་ཁམས་མཎྜལ་དུ་དམིགས་ནས་ལན་གསུམ་འབུལ་ལོ། །དགེའོ། །དགེའོ། །དགེའོ། ། ། །

༄༅། །སྤྲོས་བཅས་ཀྱི་དབང་ཆོག་ཚངས་པའི་དྲྭ་བ་བཞུགས་སོ། ། ། །
༄༅། །ཆོས་སྐུའི་མཁའ་ལ་ལོངས་སྐུའི་དཀྱིལ་འཁོར་རྒྱས། །སྤྲུལ་སྐུའི་ཟེར་གྱིས་འགྲོ་བློའི་མུན་པ་སེལ། །གདོད་མའི་མགོན་པོ་
རིགས་ལྔ་བརྒྱུད་པར་བཅས། །བདག་བློའི་གཙུག་ན་ཡིད་བཞིན་ལྷུན་གྲུབ་མཛོད། །སངས་རྒྱས་རྣམས་ཀྱི་ཐུགས་ཀྱི་རྡོ་རྗེའི་དོན།།
མངོན་སུམ་སྙིང་ཏིག་བཀའ་གསང་རྒྱ་ཆེ་ལས། །སྨིན་བྱེད་དབང་བཞིའི་དང་པོ་གང་ཡིན་པ། །སྤྲོས་བཅས་ཆོ་གའི་རིམ་པ་གསལ་
བར་བྱ། །འདི་ལ་གསུམ་སྟེ། ཆོ་ག་ལ་འཇུག་པའི་གང་ཟག་གི་མཚན་ཉིད། སྔོན་འགྲོ་ལེགས་པར་བཤམ་པ། དངོས་གཞི་དབང་
བསྐུར་བའོ། །དང་པོ་ལ་གཉིས་ལས། སྟོན་བྱེད་སློབ་དཔོན་གྱི་མཚན་ཉིད་ནི་གསུམ་དང་ལྡན་པ་སྟེ། མདོ་རྒྱུད་ཀྱི་དོན་ལ་མཁས་
པ། མངོན་སུམ་གྱི་གནད་ལ་གོམས་པ། རང་རྒྱུད་སྨིན་ནས་གཞན་རྒྱུད་གྲོལ་བའི་ནུས་པ་ཡོད་པའོ། །བསྟན་བྱ་སློབ་མའི་མཚན་
ཉིད་ནི་བཞི་སྟེ། མངོན་སུམ་སྙིང་པོའི་དོན་སྟོན་པའི་བླ་མ་ལ་སངས་རྒྱས་ཀྱི་འདུ་ཤེས་བསྐྱེད་པ། དད་པའི་ཞིང་ས་བཟང་བས།
མི་དགེ་བའི་ཕྱོགས་དུག་སྦྲུལ་ལྟར་སྤང་བ།འཁྲུལ་པའི་དོན་རིག་པས་ཡང་དག་པའི་གདམས་པ་ཞུ་བ་ལ་འཇིག་རྟེན་གྱི་ནོར་རྫས་
གཏོང་ཕོད་ཆེ་བ། ལུས་དང་སྲོག་ལའང་མི་ཕངས་པར་བླ་མ་ལ་གཏོང་ཕོད་ཅིང་སྲིད་ཞུ་དང་མོས་གུས་ཆེ་བའོ། །དོན་གཉིས་པ་
བཤམ་པ་ནི། མཎྜལ་གྲུ་བཞི་འདོམ་གང་མེ་ལོང་ལྟར་སྙོམས་པ་ལ་བའི་རྣམ་ལྔ་དང་དྲིས་བྱུགས་པའི་སྟེང་དུ་ཐིག་ཚོན་ཡེ་ཤེས་
ལྔར་བྱིན་གྱིས་བརླབས་ལ། ཚངས་ཟུར་ནས་སྒོ་རྐྱང་གི་ཐིག་རྫོགས་པར་བཏབ་པའི་དབུས་སུ་འོད་ཟླུམ་མཐིང་ཁ་ལ་པདྨ་འདབ་
བརྒྱད། ཤར་དཀར། ལྷོ་སེར། ནུབ་དམར། བྱང་ལྗང་བའི་མཚམས་བཞིར་མཛེས་ཚོན་དུ་སྤེལ་ཞིང༌། ལྷ་སྣམ་གྱི་གྲུ་ཆད་དང༌།
སྒོ་གྲུ་རྟ་བབས་ཞིང་ཁམས་དང་བཅས་པའི་མཐར། ཉི་གདན་རྡོ་རྗེའི་ར་བ། འོད་ཟེར་ལྔའི་ཕྲེང་བས་བསྐོར་བ་བྲིས་པའི་དབུས་
དང་ཕྱོགས་བཞིར་རིན་པོ་ཆེའི་བུམ་པ་རིགས་ལྔའི་ཁ་དོག་ཅན། སོ་སོའི་ས་བོན་ཨཱོྃ་ཨཱཿཧཱུྃ་སྭཱ་ཧཱས་མཚན་པར་བྲིས་ལ། ཁ་རྒྱན་
མགུལ་ཆིངས་དང་བཅས་པ་དགོད། ནང་དུ་རིན་པོ་ཆེ་ལྔ། འབྲུ་ལྔ། སྨན་ལྔ། སྤོས་ལྔ། ཆུ་གཙང་འོ་མ་དང་བཅས་པ། དཀར་
གསུམ་མངར་གསུམ་གྱིས་བྲན་པས་དགང་ཞིང༌། ཁ་རྒྱན་གསེབ་ཏུ་མདའ་ལྔ། མེ་ལོང་ལྔ། ཤེལ་ལྔ། དར་སྣ་ལྔ། རྨ་བྱའི་མདོངས་
ལྔ། རིགས་ལྔའི་ཙཀ་ལི་ལྔ་དང་བཅས་པ་དགོད་ཅིང༌། གསང་དབང༌གི་རྫས་ཐོད་པ་བདུད་རྩིས་གང་བ་ཡང་བཞག སྒོ་བཞིར་
ཕུར་པ་བཞི། མཚམས་བཞིར་རལ་གྲི་བཞི་གཟུགས། མཐའ་སྐོར་དུ་ཕྱི་ནང་གི་མཆོད་པ་དང༌། གཏོར་མ་དང་ཚོགས་རྒྱ་ཆེར་
བཤམས་ཤིང་། དབང་གསུམ་པའི་རྟེན་མཚན་དང་ལྡན་པ་ཡང་བཞག བླ་བྲེ་དང་ཐང་ཀ་ལ་སོགས་པས་བརྒྱན་པར་བྱའོ། །
དོན་གསུམ་པ་དངོས་གཞི་དབང་བསྐུར་བ་ལ་ས་གསུམ་སྟེ། བདག་དང་དཀྱིལ་འཁོར་བྱིན་གྱིས་བརླབས་པ། སློབ་མ་འཇུག་པ།
དབང་བསྐུར་བའོ། །དང་པོ་ནི། གསང་སྔགས་འོག་མ་ལྟར་བསྐྱེད་རྫོགས་དུ་མའི་སྤྲོས་པ་མེད་ཀྱང་ཡེ་ནས་དཀྱིལ་འཁོར་དུ་
སངས་རྒྱས་པར་གསལ་འདེབས་པ་ཙམ་ཞིག་སྐད་ཅིག་གིས་བྱ་སྟེ། བདག་ཉིད་གཞིའི་ཀུན་བཟང་ཡབ་ཡུམ་མཐིང་ག་མཉམ་པར་
སྦྱོར་བའི་ཕྱག་གཉིས་མཉམ་གཞག་ཞབས་གཉིས་སྐྱིལ་ཀྲུང༌། འོད་ཟེར་མུ་མེད་པར་འཕྲོ་བར་བསམས་ལ། ཨ་བརྒྱ་རྩ་བརྒྱད་
བཟླས་ནས། མདུན་གྱི་མཎྜལ་རིགས་ལྔའི་དལ་དུ་སྐད་ཅིག་གིས་བསྐྱེད་ནས། ཨོཾ་ཨཱཿཨྰཿཧཱུྃ་སྭཱ་ཧཱས་རྒྱས་གདབ་ནས་སྣང་སྲིད་སྣོད་

བཅུད་ཐམས་ཅད་ཡེ་ཤེས་ལྔའི་ཞིང་དང་གཞལ་ཡས་ཁང༌། ལྷ་དང་ལྷ་མོས་གང་བ་ལ་དམ་རྫས་འདོད་ཡོན་གྱི་རྒྱན་དུ། ཨཱོྃ་ཨ་
ཧཱུྃ་གསུམ་གྱིས་བྱིན་གྱིས་བརླབ་པོ། །ཚུལ་འདི་ནི་རྫོགས་པ་རང་བྱུང་གི་རྒྱུད་ནས་གསལ་བར་གསུངས་པ་ཡིན་ནོ། །གཉིས་པ་ལ་
བཅུ་གཅིག་ལས། དང་པོ་གསོལ་བ་གདབ་པ་ནི། མཎྜལ་ཕུལ་བའི་རྗེས་ལ། ཐལ་མོ་སྦྱར་ཏེ་སློབ་མས། ཨེ་མ་ཧོ། སྐྱེས་ཆེན་
འགྲོ་མཆོག་བླ་མ་རྗེ། །བདག་ནི་ལས་ཅན་ཤེས་རབ་བུ། །གསང་ཆེན་ངེས་པའི་ལུང་འདི་ལ། །གཏོད་པས་
བདག་ནི་གཟུང་དུ་གསོལ།།ཅེས་པ་གསུམ་བརྗོད་དོ། །གཉིས་པ་གནང་བ་སྦྱིན་པ་ནི། བླ་མས། ཨེ་མ་སྐལ་ལྡན་ཤེས་
རབ་བུ། །མཆོག་ཏུ་གསང་བའི་ཐེག་པ་འདིར། །རྡོ་རྗེ་འཛིན་པ་བདག་གི་ལུང༌། །ཞུགས་ནས་འབྲས་བུར་
ངེས་ཐོབ་འགྱུར། །བདག་ཉིད་ཆེན་པོ་ཁྱེད་ཅག་གིས། །བློ་ཡི་ཐེ་ཚོམ་རབ་བསལ་ནས། །ནོར་བུའི་ཡོན་ཏན་
མཐོང་བ་བཞིན། །བདག་ལ་བླ་མར་སྤྲོ་ལགས་སམ། །ཞེས་དྲིས་པའི་ལན་དུ། སློབ་མས་སྤྲོ་ལགས་ཞེས་བརྗོད་དོ། །
གསུམ་པ་སྐྱབས་འགྲོ་བྱ་བ་ནི། བླ་མས། རླུང་ལྔ་རྣམ་དག་དྭངས་མའི་སྐུ། །ཉོན་མོངས་རྣམ་དག་ཡེ་ཤེས་ལྔ། །སྐུ་
གསུམ་མཛད་པ་མཐར་ཕྱིན་པའི། །དཀོན་མཆོག་གསུམ་ལ་རྟོགས་པས་འདུལ། །ཅེས་གསུམ་བརྗོད་ནས།
སྐལ་ལྡན་རང་གི་ལུས་ཀྱི་འཁོར་ལོའི་རྩ་འདབ་དགེ་འདུན། ཐིག་ལེ་ཆོས། རླུང་ལྔའི་དྭངས་མ་ཡེ་ཤེས་ལྔ་ནི།
ཉོན་མོངས་པ་ཡེ་ནས་དག་པའི་སངས་རྒྱས་སྐུ་གསུམ་གྱི་བདག་ཉིད་དུ་རང་ངོ་ཤེས་ནས་བསྒོམ་སྙམ་དུ།
དོན་དམ་པའི་སྐྱབས་འགྲོ་གྱིས་ཤིག །ཅེས་བཤད་དོ། །བཞི་པ་སེམས་བསྐྱེད་པ་ལ་གཉིས་ལས། སྨོན་པ་ནི། ཨེ་མ་ཧོ།
མ་རིག་འཇིག་རྟེན་མུན་པའི་ཀློང་། །རང་གི་ཐབས་ཤེས་སྒྲོན་མེ་ཡིས། །རང་ལ་གནས་པའི་ཡེ་ཤེས་དེ། །བླ་
མའི་དྲིན་གྱིས་རྟོགས་པར་བྱའོ། །ཞེས་པ་གསུམ་བརྗོད་ནས། རང་གི་རིག་པ་མངོན་སུམ་གྱི་ཡེ་ཤེས་ལམ་སྣང་
བ་རྣམ་པ་བཞི་ཉམས་སུ་བླང་སྙམ་དུ་སེམས་སྔ་ན་མེད་པ་བསྐྱེད་པའོ། །ཞེས་བཤད་དོ། །
འཇུག་པ་ནི། ཨེ་མ་ཧོ། སངས་རྒྱས་མཐར་ཐུག་དབྱིངས་རིག་གཉིས། །སྐུ་གསུམ་ངོ་བོ་མཐའ་བྲལ་གཞི། །
ཚིག་ལས་འདས་པའི་རང་བྱུང་དེ། །ད་ལྟ་ཉིད་དུ་རྟོགས་པར་བྱའོ། །ཞེས་པ་གསུམ་དང༌། དབྱིངས་ཀ་དག་ཆོས་
སྐུ་སྐྱེ་མེད་ནམ་མཁའ་ལྟ་བུ་དང༌། ཡེ་ཤེས་ལྷུན་གྲུབ་རང་རིག་སྐུ་གསུམ་གྱི་ངོ་བོ་སྤྲོས་པའི་མཐའ་བཞི་ལས་
འདས་པ་ཚིག་དང་ཡི་གེ་མེད་པའི་དོན། སྨྲ་བསམ་བརྗོད་མེད་ཆེན་པོ་ཉིད་རང་ངོ་ཤེས་པར་བྱ་སྙམ་དུ་
སེམས་བསྐྱེད་ཅིག ། ཅེས་བཤད་དེ། ལྔ་པ་སྲུང་སྐུད་གདགས་པ་ནི། འཁོར་བའི་ཀུན་རྟོག་ཡེ་ཤེས་ལྔས་བསྲུང་བའི་ཕྱིར།
ཚོན་སྣ་ལྔའི་སྐུད་པ་ལ། ཨཱོྃ་ཨཱཿཨྰཿཧཱུྃ་སྭཱ་ཧཱ། ཨཱོྃ་སྭ་བྷཱ་ཝ་ཤུདྡྷསྭ་བྷཱ་ཝ་ཤུདྡྷེ྅ཧཾ། གིས་སྔགས་མདུད་བྱས་པ། ཕོའི་དཔུང་པ་
གཡས། མོའི་དཔུང་པ་གཡོན་ལ་གདགས་སོ། །དྲུག་པ་དམ་ཚིག་བསྒྲགས་པ་ནི། ལས་བུམ་གྱི་ཆུ་བླུག་ལ། ཧཱུཾ་འདི་ནི་དམ་
ཚིག་རྡོ་རྗེའི་ཆུ། །ཉམས་ན་དམྱལ་མེ་བཟོད་དཀས་བསྲེག །བསྐལ་པ་བགྲང་གིས་མི་ལང་བར། །སྡུག་

བསྔལ་ཆེན་པོ་མྱོང་བར་འགྱུར། །བསྲུངས་ན་དངོས་གྲུབ་རྨད་པོ་ཆེ། །མ་ལུས་རང་བཞིན་ལྷུན་གྱིས་གྲུབ། །
དེ་བས་དམ་ཚིག་སྲོག་གི་ཆུ། །སྙིང་ལ་བཞག་པས་ཐུབ་པར་གྱིས། །ཨོཾ་སརྦ་པཉྩ་ཨ་མྲི་ཏ་ས་མ་ཡ་ཧཱུྃ་ཧྲཱིཿཋ།
ཞེས་རིམ་པར་བརྗོད་ནས། ཀྱེ་སྐལ་ལྡན་ཀུན་དམ་ལས་ཉམས་ན། རྡོ་རྗེ་དམྱལ་བ་ནས་ཐར་བའི་དུས་མེད་ཅིང་
བསྐལ་པ་དུ་མར་སྡུག་བསྔལ་བཟོད་དཀའ་བ་མྱོང་དགོས་ལ། མ་ཉམས་པར་བསྲུངས་ན། འདི་ཕྱིའི་ལེགས་
པ་ཀུན་འགྲུབ་ཅིང༌། མྱུར་དུ་སངས་རྒྱས་ཐོབ་པས་ན། དམ་ཚིག་ལེགས་པར་སྲུངས་ཤིག ཅེས་བརྗོད་པར་བྱའོ།།
བདུན་པ་ཡེ་ཤེས་དབབ་པ་ནི། སྤོས་དང་ཚིལ་ཆེན་བསྲེགས་ལ། སློབ་མ་རྡོ་རྗེའི་སྐྱིལ་ཀྲུང་གིས་འདུག་པ་ལ། ཀུན་བཟང་ཡབ་
ཡུམ་དུ་བསྒོམ་དུ་བཅུག་པའི་རྩ་གནས་འཁོར་ལོ་བཞིའི་རྩ་ཡིག་དང༌། ཐིག་ལེ་འོད་སྐུ་དང་བཅས་པ་རིམ་པས་གསལ་བཏབ་ལ་
རླུང་ཁ་སྦྱོར་འཛིན་དུ་བཅུག་ནས། བླ་མའི་ཚིག་རིམ་པ་བཞིན་སློབ་མས་མ་ཡེངས་པར་དམིགས་པ་གསལ་བར་བསྒོམ་ཞིང༌། བླ་
མས་དལ་བུས་གཟབས་ལ། ཌཱ་མ་རུ་དཀྲོལ་ཞིང་བར་བར་དུ་གཅད་ལ། དབྱངས་སྙན་པོས། ཨེ་མ་སྐལ་ལྡན་རིགས་ཀྱི་བུ།།
ལྟེ་བ་སྤྲུལ་པའི་འཁོར་ལོ་ནི། །སྤྲུལ་པ་སྐུ་ཡི་བཞུགས་གནས་ཡིན། །རླུང་ལྔ་གཡོ་རྩོལ་ལས་འདས་པ། །
ཐིག་ལེ་འོད་སྐུར་ཤིགས་སེ་ཤིག །ཨེ་མ་སྐལ་ལྡན་རིགས་ཀྱི་བུ། །སྙིང་ག་ཆོས་ཀྱི་འཁོར་ལོ་ནི། །ཆོས་ཀྱི་སྐུ་
ཡི་བཞུགས་གནས་ཡིན། །སངས་རྒྱས་རིགས་ལྔ་མེ་རེ་རེ། །ཨ་མ་སྐལ་ལྡན་རིགས་ཀྱི་བུ། །མགྲིན་པ་
ལོངས་སྤྱོད་འཁོར་ལོ་ནི། །ལོངས་སྤྱོད་རྫོགས་སྐུའི་བཞུགས་གནས་ཡིན། །མཚན་དང་དཔེ་བྱད་རང་
འཁྲུངས་པའི། །ཐིག་ལེ་འོད་སྐུར་ཡ་ལ་ལ། །ཨེ་མ་སྐལ་ལྡན་རིགས་ཀྱི་བུ། །སྤྱི་བོ་བདེ་ཆེན་འཁོར་ལོ་ནི། །
སྐུ་གསུམ་འདུས་པའི་བཞུགས་གནས་ཡིན། །འབྲས་བུ་འདུས་པའི་རྩེ་མོ་ན། །ཁྲོ་རྒྱལ་གད་རྒྱངས་ཡ་ལ་ལ།།
ཞེས་པ་དེ་དག་གི་དམིགས་པ་གསལ་བར་བྱའོ། །བརྒྱད་པ་མེ་ཏོག་དོར་བ་ནི། ཐོག་མ་མེད་པ་ནས་མ་རིག་པས་ཡེ་ཤེས་ཀྱི་མིག་
ལྡོངས་པ་མཚོན་པའི་ཕྱིར་མིག་དར་ནག་པོས་བཀབ་ལ་ཐལ་མོ་སྦྱར་བའི་བར་དུ་དར་སྣ་ལྔའི་འཕན་དར་བཟུང་སྟེ། ཨེ་མ་ཧོ།
ཐོག་མའི་འོད་གསལ་སྙིང་པོ་ནས། །ད་ལྟའི་ཐེག་མཆོག་འདི་འཕྲད་པས། །གཞི་ལ་སྦྱངས་པའི་ལས་འབྲས་
ཀྱིས། །རིགས་མཆོག་དེ་ལ་འབབ་པར་ཤོག །ཅེས་བརྗོད་ནས་ཕོ་བྲང་དབུས་སུ་དོར་རོ། །དགུ་པ་མིང་བཏགས་པ་ནི།
མེ་ཏོག་དེ་ཉིད་དབུས་སུ་བབས་ན་སྣ་ཚོགས་རང་གྲོལ། ཤར་དུ་རྡོ་རྗེ་སྙིང་པོ། ལྷོར་འདོད་ཡོན་རང་ཤར། ནུབ་ཏུ་བདེ་ཆེན་རྒྱལ་
པོ། བྱང་དུ་སྒོ་ལྔ་བུ་བྲལ་དུ་གདགས་སོ། །སྐྱེ་དམན་གྱི་གསང་མཚན་ནི། དབུས་སུ་མཁའ་ཀློང་ཡངས་མ། ཤར་དུ་ངང་དྭངས་འོད་
གསལ། ལྷོར་གང་ཤར་ཆོས་ཉིད། ནུབ་ཏུ་པདྨའི་ཀློང་ཅན། བྱང་དུ་ཁྱབ་གདལ་ཆིག་ཆོད་དོ། །བཅུ་པ་མིག་དར་དབྱེ་བ་ནི། སློབ་
མས། ཀྱེ་མ་རྡོ་རྗེ་འཛིན་མགོན་རྗེ། །བདག་ནི་ཁམས་གསུམ་འཁོར་བར་ལོང༌། །རྗེ་ཡི་ཡེ་ཤེས་ཐུགས་རྗེ་
ཡིས། །བདག་གི་མ་རིག་བསལ་དུ་གསོལ། །ཅེས་པའི་ལན་དུ། བླ་མས། ཨེ་མ་སྐལ་ལྡན་རིགས་ཀྱི་བུ། │།
སྔོན་ཆད་གཟུང་འཛིན་འཁྲུལ་པས་ལོང༌། །རང་ལ་བཞག་ནས་གཞན་དུ་བཙལ། །ཐུར་མས་ཡིད་བཞིན་

ནོར་བུ་མཚོན། །ཞེས་བརྗོད་ལ། གསེར་གྱི་ཐུར་མས་མིག་དར་ཕྱེ་བས། མ་རིག་པ་བསལ་བར་བསམ་མོ། །དེའི་དོན་ཡང་
སྙིང་པོ་རིག་པའི་ཡེ་ཤེས་ལྔ་ལྡན་ཡིད་བཞིན་ནོར་བུ་རང་ལ་ཡོད་ཀྱང༌། ངོ་མ་ཤེས་པར་གཟུང་འཛིན་གྱི་མ་
རིག་པས་བློའི་མིག་ལྡོངས་ཏེ་གཞན་དུ་བཙལ་བས་འཁོར་བར་འཁྱམས། ད་ནི་བླ་མའི་ཐུགས་རྗེ་ཡེ་ཤེས་ཀྱི་
གདམས་པ། གསེར་གྱི་ཐུར་མས་མ་རིག་པའི་བསྒྲིབས་གཡོགས་བསལ་ལ། སྙིང་ནང་གི་རིག་པའི་འོད་
མདངས་དབང་པོས་མངོན་སུམ་དུ་བསྟན་པར་བྱའོ། །ཞེས་བཤད་དོ། །བཅུ་གཅིག་པ་མཐོང་བ་བསྟན་པ་ལ་བཞི་ལས།
དང་པོ་བླ་མའི་མཐོང་བ་བསྟན་པ་ནི། བླ་མས། ལྟོས་ཤིག་ལྟོས་ཤིག་རིགས་ཀྱི་བུ། །མ་ཡེངས་སེམས་ཀྱི་ངང་དུ་
ལྟོས། །ང་ལ་མཐོང་བ་སྣ་ཚོགས་པའོ། །བུ་ཁྱོད་ཀྱིས་ནི་ཅི་མཐོང་སྨྲོས། །ཞེས་པའི་ལན་དུ། བླ་མ་ལ་སངས་
རྒྱས་སུ་མཐོང་ལགས། ཞེས་བརྗོད་དོ། །དེའང་ལས་དག་པ་རྣམས་ཀྱིས་བླ་མ་ལྷ་སྐུ་དང་འོད་ཕུང་ལ་སོགས་
པར་མཐོང་ཞིང་མོས་པས་སངས་རྒྱས་སུ་མཐོང་བའོ། །གཉིས་པ་དཀྱིལ་འཁོར་གྱི་མཐོང་བ་བསྟན་པ་ནི། ལྟོས་ཤིག་
མིག་ཅན་སྐལ་ལྡན་བུ། །དཀྱིལ་འཁོར་བཟང་པོ་འདི་ལ་ལྟོས། །དད་པའི་མཆོག་ནི་བསྐྱེད་རེ་རན། །ཁྱེད་
ཀྱིས་དཀྱིལ་འཁོར་ཅི་རུ་མཐོང་། །ཞེས་བརྗོད་པའི་ལན་དུ། དཀར་པོ་དང་། སེར་པོ་དང་། དམར་པོ་དང་། ལྗང་གུ་
དང༌། མཐིང་ག་ལ་སོགས་པ་གང་ཤས་ཆེར་མཐོང་བ་བཞིན་ལན་བརྗོད་པ་ནི། རང་གི་ཡེ་ཤེས་གང་མངོན་དུ་གྱུར་བའི་རིགས་
ངོས་གཟུང་བའོ། ། །དེ་ནས་གསེར་གྱི་ཐུར་མ་ལ་སོགས་པས་རིམ་པར་ངོ་སྤྲད་ནས། དཀྱིལ་འཁོར་གྱི་དེ་ཉིད་བཤད་པ་ནི།
དབུས་ཟླུམ་པོ་མཐིང་གར་བྱུང་བ་ནི། གཞི་ཆོས་ཉིད་ཀྱི་དོན་ལ་གཉེན་པོ་དང་བྲལ་བའི་བརྡའོ། །པད་འདབ་
བརྒྱད་མཛེས་ཚོན་དུ་བྱུང་བ་ནི། གཞི་ལ་རླུང་ལྔའི་དྭངས་མ་དང་ལྡན་པའི་བརྡའོ། །གྲུ་ཆད་བཞིར་བྱུང་བ་ནི།
འབྱུང་བ་བཞིའི་འོད་དང་ལྡན་པའི་བརྡའོ། །ཁྱམས་བཞི་སྒོ་བཞི་དང་བཅས་པ་ནི། ཕྲིན་ལས་བཞི་པོ་རང་ལ
ཚང་བའི་བརྡའོ། །པད་རག་གི་རྩིགས་པ་ལྔར་བྱུང་བ་ནི། ཡེ་ཤེས་ལྔའི་རང་མདངས་ལྡན་པའི་བརྡའོ། །རྟ་
བབས་བཞི་ནི། གཞི་ལ་ཚད་མེད་པ་བཞི་ལྷུན་གྱིས་གྲུབ་པའི་བརྡའོ། །རི་དྭགས་བརྒྱད་ནི། རྣམ་པར་ཤེས་
པའི་ཚོགས་བརྒྱད་གཞི་ནས་དག་པའི་བརྡའོ། །འཁོར་ལོ་བཞི་ནི། ཕྱི་ནང་གསང་བ་བླ་ན་མེད་པ་བཞིའི་
ཆོས་ཀྱི་འཁོར་ལོ་ཡེ་ནས་བསྐོར་བའི་བརྡའོ། །གདུགས་བཞི་ནི། རྟག་པ། བརྟན་པ། འཕོ་འགྱུར་མེད་པ།
ལྷུན་གྱིས་གྲུབ་པ། གཞིའི་དབྱིངས་ན་གདོད་མ་ནས་གནས་པའི་བརྡའོ། །སྣ་ཚོགས་རྡོ་རྗེ་ནི། ཆོས་ཐམས་
ཅད་ཡེ་ནས་སངས་རྒྱས་པ། རྫོགས་པ་ཆེན་པོའི་ངང་ལ་གནས་པའི་བརྡའོ། །འདོད་ཡོན་གྱི་སྣམ་བུ་ནི།
འདོད་ཡོན་མ་སྤང་རྒྱན་དུ་ཤར་བའི་བརྡའོ། །ཕ་གུ་ནི། འདོད་དགུ་རང་ལས་འབྱུང་བའི་བརྡའོ།།
དྲ་ཕྱེད་ནི། གཞིའི་ཡོན་ཏན་རྫོགས་པའི་བརྡའོ། །མདའ་ཡབ་ནི། ཐུགས་རྗེ་ཕྱོགས་རིས་མེད་པའི་བརྡའོ། །

པུ་ཤུ་ནི། འོད་གསལ་སྙིང་པོར་གྱུར་བའི་བརྡའོ། །ཞིང་ཁམས་ནི། རང་སྣང་ལྷུན་གྱིས་གྲུབ་པའི་བརྡའོ། །
ཉི་གདན་ནི། ཤེས་རབ་དབྱིངས་སུ་འཁྱིལ་བའི་བརྡའོ། །རྡོ་རྗེའི་རྭ་བ་ནི། དབྱིངས་ལ་འཕོ་འགྱུར་མེད་པའི་
བརྡའོ། །འོད་ཟེར་ཕྲེང་བས་བསྐོར་བ་ནི། དབྱིངས་ན་སྐུ་དང་ཡེ་ཤེས་ལྔ་ལྔའི་རོལ་པ་ལྷུན་གྱིས་གྲུབ་པའི་
བརྡའོ། །ཞེས་བཤད་དོ། །གསུམ་པ་རྫས་ཀྱི་མཐོང་བ་བསྟན་པ་ནི། ཨེ་མ་བརྡ་ཤེས་སྐལ་ལྡན་བུ། །བརྡ་དང་དམ་
རྫས་བཀོད་པའི་ཚོགས། །གནས་ལུགས་མཚོན་པའི་རྫས་འདི་ལྟོས། །མཐོང་བའི་དོན་ནི་བདག་ལ་སྨྲོས། །
ཞེས་བརྗོད་དུས། ཐམས་ཅད་ཆོས་ཉིད་ཀྱི་རོལ་པ་མཐོང་ལགས་ཞེས་ལན་བཏབ་ལ། བླ་མས་རྫས་ཀྱི་དེ་ཉིད་བསྟན་པ་
ནི། ཐུར་མས་མཚོན་ལ། ཀྱེ་སྐལ་ལྡན་རིགས་ཀྱི་བུ་བུམ་པ་ལྔར་བྱུང་བ་ནི། རིགས་ལྔ་རང་ལ་རྫོགས་པའི་བརྡའོ།།
མགུལ་ཆིངས་ལྔ་ནི། ཡུམ་ལྔ་དང༌ཡབ་ལྔ་དབྱེར་མེད་པའི་བརྡའོ། །ཁ་རྒྱན་ལྔ་ནི། སྐུ་གསུང་ཐུགས་ཡོན་
ཏན་ཕྲིན་ལས་ལྔ་ཡེ་ནས་རྫོགས་པའི་བརྡའོ། །ཤེལ་ལྔ་ནི། ངོ་བོ་ཀ་དག་ཆོས་སྐུའི་གཞི་མཚོན་པའི་བརྡའོ།།
རྨ་བྱའི་མདོངས་ལྔ་ནི། རང་བཞིན་འོད་གདངས་སྒྲོན་མ་ལྔ་རང་ལས་འཆར་བ་ལྷུན་གྲུབ་ལོངས་སྐུའི་གཞི་
མཚོན་པའི་བརྡའོ། །མེ་ལོང་ལྔ་ནི། ཐུགས་རྗེའི་རིག་པའི་སྙིང་པོ་ཡེ་ཤེས་ལྔ་སྤྲུལ་པར་འཕྲོ་བའི་གཞིར་མཚོན་
པའི་བརྡའོ། །མདའ་ལྔ་ནི། ཤེས་རབ་ལྔ་གཞི་ལ་མཚོན་པའི་བརྡའོ། །དར་སྣ་ལྔ་ནི། རླུང་ལྔ་དབྱིངས་སུ་མཚོན་
པའི་བརྡའོ། །ཕུར་པ་བཞི་ནི། དབྱིངས་ལ་འཕོ་འགྱུར་མེད་པའི་བརྡའོ། །གྲི་བཞི་ནི། སྐྱེ་བ་བཞིའི་མངལ་སྒོ་
གཅོད་པའི་བརྡའོ། །གཏོར་ཚོགས་དང་མཆོད་པས་བརྒྱན་པ་ནི། འདོད་ཡོན་རང་སྣང་དུ་ཤར་བའི་བརྡའོ།།
ཞེས་བཤད་དོ། །བཞི་པ་མཆེད་ལྕམ་གྱི་མཐོང་བ་བསྟན་པ་ནི། ཨེ་མ་ངོ་མཚར་རིགས་ཀྱི་བུ། །གྲོགས་ཀྱི་དམ་པ་གང་
ཡིན་པ། །འཇུག་སྒོ་གཅིག་པའི་སྤུན་གྲོགས་ལ། །ཁྱེད་ཀྱིས་ཅི་མཐོང་བདག་ལ་སྨྱོས། །དག་པའི་སྣང་བ་མཐོང་
རེ་རན། །ཞེས་པའི་ལན་དུ་སོ་སོ་ནས། ཐར་པ་སྒྲུབ་པའི་གྲོགས་དཔའ་བོ་དང་རྣལ་འབྱོར་མའི་ཚོགས་ལྷ་དང་ལྷ་
མོའི་རང་བཞིན་དུ་མཐོང་ལགས་ཞེས་བརྗོད་དོ། །གསུམ་པ་དབང་བསྐུར་བ་དངོས་ལ་བཞི་ལས། དང་པོ་བུམ་པའི་དབང་
ནི། སློབ་མ་རྣམས་རྡོ་རྗེ་སྐྱིལ་ཀྲུང་གིས་འདུག་པའི་སྤྱི་བོར། དབུས་ཀྱི་བུམ་པ་བླངས་ཏེ་བཞག་ལ། ཨཱོྃ། ཆོས་ཉིད་དབྱིངས་
ཀྱི་བུམ་པ་རུ། །སྟོང་གསལ་རང་བྱུང་ཆུ་ཡིས་བཀང་། །སྐལ་ལྡན་བུ་ལ་དབང་བསྐུར་བས། །དབྱིངས་
ཀྱི་གནས་ལུགས་རྟོགས་པར་ཤོག །ཀ་ཁ་ག་གྷ་ང་། ཙ་ཚ་ཛ་ཛྙཱ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ།
ཡ་ར་ལ་ཝ། ཤ་ཥ་ས་ཧ་ཀྵ། ཕ་ཕཱ། ཕི་ཕཱི། མ་མཱ། མི་མཱི། བ་བཱ། བི་བཱི། ཉ་ཉྭ། ཉི་ཉཱི། ཀ་ཁ་ག་གྷ་ང༌། ཙ་ཙཱ།
ཚ་ཚྭ། ཊ་ཊཱ། ཋ་ཋཱ། པ་པཱ། ན། ཞེས་ཀཱ་ལི་དང་། སྤྱི་བོའི་རྩ་ཡིག་གིས་དབང་བསྐུར་ནས། ཆུ་ཐིགས་གཅིག་སྤྱི་བོར་བླུགས་

པའི་རྗེས་ལ་ཁྲུས་བྱའོ། །དེ་ཡང་དབྱིངས་ཆོས་ཉིད་སྟོང་པའི་ངང་ནས་ཡེ་ཤེས་ཆོས་ཅན་སྣང་བར་གནས་པ་ནི།
བུམ་པ་དང་ཆུས་མཚོན་པ་སྟེ། ཆོས་དབྱིངས་ཡེ་ཤེས་ཀྱི་དོན་རང་ལ་གནས་པའི་ངེས་ཤེས་སྐྱེད་ཅིག ཅེས་
བཤད་དོ། །ཤར་གྱི་བུམ་པ་སྙིང་གར་གཏུགས་ལ། ཧཱུཾ། མ་སྐྱེས་སྙིང་པོའི་བུམ་པ་རུ། །འགགས་མེད་རང་བྱུང་རྫས་
ཀྱིས་བཀང༌། །སྐལ་ལྡན་བུ་ལ་དབང་བསྐུར་བས། །འཇིགས་བྲལ་གཞི་ཡི་དོན་རྟོགས་ཤོག །ཨ་ཨཱ། ཨི་ཨཱི།
ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཱཿ ཁ་ཙ་ཌ་ཏ་ཝ་ཡ་སྭཱ་ཧཱ། ཀ་གྷ་བྷ་ཛྷ། ཞེས་ཨཱ་ལི་དང་དྲན་པ་འདུས་པའི་
རྩ་ཡིག་བརྗོད་ནས་ཆུ་ཐིགས་གཅིག་སྙིང་གར་བྱུགས་ལ་ལྷག་མས་ཁྲུས་བྱའོ། །དེའང་སྐྱེ་བ་མེད་པའི་སེམས་ཉིད་ནམ་
མཁའ་ལྟ་བུའི་ངང་ནས་འགག་པ་མེད་པའི་རིག་པ་རང་ཤར་དུ་གནས་པ་ནི་གཞི་གདོད་མ་ནས་དག་པའི་
རང་བཞིན། བུམ་པ་དང་ཆུས་མཚོན་པ་སྟེ། མེ་ལོང་ཡེ་ཤེས་སུ་ངོ་ཤེས་པར་གྱིས་ཤིག །ཅེས་བཤད་དོ། །ལྷོ་ཡི་
བུམ་པ་མགྲིན་པར་གཏུགས་ལ། སྭཱ༔ རང་བྱུང་ཡེ་ཤེས་བུམ་པ་རུ། །འདོད་ཡོན་རང་བྱུང་རྫ་ས་ཀྱིས་བཀང་། །
སྐལ་ལྡན་བུ་ལ་དབང་བསྐུར་བས། །བསམ་པ་ལྷུན་གྲུབ་དབང་ཐོབ་ཤོག །ཀཱ་ལིའི་རྗེས་ལ། རོ་རྣམས་འདུས་པའི་
རྩ་ཡིག ར་རཱ། ལི་ལཱི། ཨཾ་ཨེ། ཨ་ཨཱ། ཞེས་བརྗོད་ལ། ཆུ་ཐིགས་གཅིག་བླུད་ལ་ཁྲུས་བྱའོ། །དེ་ཡང་རིག་པ་རང་བྱུང་
གི་ཡེ་ཤེས་ལ་གང་འདོད་ཀྱི་ཡོན་ཏན་ལྷུན་གྲུབ་ཏུ་ཡེ་ནས་ཡོད་པ་ནི་བུམ་པ་དང་ཆུས་མཚོན་པ་སྟེ། རང་ངོ་
ཤེས་པས་བསམ་དགུ་འགྲུབ་པ་ནི། མཉམ་ཉིད་ཡེ་ཤེས་སུ་ངེས་ཤེས་སྐྱེད་ཅིག ཅེས་བཤད་དོ། །ནུབ་ཀྱི་བུམ་པ་
ལྟེ་བར་གཏུགས་ལ། ཨཱཿ མ་སྐྱེས་ཆགས་བྲལ་བུམ་པ་རུ། །བདེ་ཆེན་རྒྱུན་སྤྲོའི་རྫས་ཀྱིས་བཀང༌། །སྐལ་ལྡན་
བུ་ལ་དབང་བསྐུར་བས། །ཆགས་པ་འཛིན་མེད་དབང་ཐོབ་ཤོག །ཨཱ་ལིའི་རྗེས་ལ་སྐྱེད་བྱེད་འཁོར་ལོའི་རྩ་ཡིག
ཨ་ཏ་ལི་ཧ། ཨུ་དྷ་རཾ་མཾ་ཎཾ་ན་ཛ་ཊི་ས་ཁ་རཾ་ཡཾ། ཞེས་བརྗོད་ནས། ཆུ་ཐིགས་གཅིག་ལྟེ་བར་བྱུགས་ལ་ཁྲུས་བྱའོ། །
དེ་ཡང་སེམས་ཉིད་སྐྱེ་བ་མེད་པ་ཡེ་ནས་ཆགས་པ་དང་བྲལ་བ་བདེ་བ་ཆེན་པོའི་དོན་ནི། ལུས་གནས་འཁོར་
ལོར་དྭངས་མ་ཆེན་པོ་བདུད་རྩིས་བཀང་བའི་རྒྱུན་ལས་བྱུང་བ་སྟེ། བུམ་པ་དང་ཆུས་མཚོན་ནས། ཁམས་
བདེ་བ་ཆེན་པོའི་འབེབས་ལྡོག་བསྐྱིལ་བའི་རང་བཞིན་གཟུང་འཛིན་དང་བྲལ་བ། སོ་སོར་རྟོགས་པའི་
ཡེ་ཤེས་སུ་ངོ་ཤེས་པར་གྱིས་ཤིག ཅེས་བཤད་དོ། །བྱང་གི་བུམ་པ་སྔར་གྱི་གནས་བཞི་ཀར་གཏུགས་ཤིང༌། ཧཿ ཡེ་
ཤེས་ཟང་ཐལ་བུམ་པ་རུ། །འགགས་མེད་རླུང་ལྔའི་རྫས་ཀྱིས་བཀང་། །སྐལ་ལྡན་བུ་ལ་དབང་བསྐུར་བས།།
རྩལ་ཆེན་རྫོགས་པའི་དབང་ཐོག་ཤོག །ཨཱ་ལི་ཀཱ་ལི་དང་འཁོར་ལོ་བཞི་ཀའི་རྩ་ཡིག་གི་རྗེས་ལ། ཧ་ཧེ་ཧོ། ཞེས་བརྗོད་
ནས་ཆུ་ཐིགས་རེ་བླུགས་ལ་ཁྲུས་བྱའོ། །དེ་ཡང་རིག་པའི་ཡེ་ཤེས་ཟང་ཐལ་ཡེ་གྲོལ་ཆེན་པོའི་ངང་ནས་དྭངས་མའི་
རླུང་ལྔ་ཡེ་ཤེས་སུ་གསལ་བ་ཉིད་བུམ་པ་དང་ཆུས་མཚོན་པ་སྟེ། རང་ཤར་རང་གྲོལ་ཆེན་པོའི་རང་རིག་རང་

བྱུང་གི་ཡེ་ཤེས་རྩལ་ཆེན་ཡེ་ནས་རྫོགས་པ་བྱ་བ་གྲུབ་པའི་ཡེ་ཤེས་སུ་རང་ངོ་ཤེས་པར་གྱིས་ཤིག ཅེས་བཤད་
དོ། །དེ་དག་ནི་སྐུ་ལྔ་ཡེ་ཤེས་ལྔའི་རང་བཞིན་མཚོན་པ་རྡོ་རྗེ་སློབ་དཔོན་གྱི་དབང་ངོ༌། །གཉིས་པ་གསང་བའི་
དབང་ནི། ཀ་པཱ་ལ་བདུད་རྩིས་བཀང་བ་བཏེགས་ལ་གནས་བཞིར་གཏུགས་ལ། རྩ་གནས་བཞིའི་དབུས་ན་ཀུན་བཟང་ཡབ་ཡུམ་
སྦྱོར་བའི་བརྡས་བསྐུལ་བས་བྱང་སེམས་བབས་པས། རྩ་གནས་དང་ལུས་ཀུན་གང་ནས་བདེ་བ་ཆེན་པོའི་ངང་ལ་དར་ཅིག་བཞག་
ལ། ཧཱུྃ་བདེ་ཆེན་གདལ་བ་རང་བྱུང་ཀ་པཱ་ལར། །ཆགས་པ་དངོས་དག་ཀུན་བཟང་ཐིག་ལེས་བཀང་། །
རིགས་ཆེན་སྐལ་ལྡན་བུ་ལ་དབང་བསྐུར་བས། །རྩ་རླུང་བྱང་སེམས་མཆོག་ལ་དབང་ཐོབ་ཤོག །ཅེས་པའི་
རྗེས་ལ། ཨཱ་ལི་ཀཱ་ལི་དང་འཁོར་ལོ་བཞིའི་རྩ་ཡིག་ཚང་བར་བརྗོད་ནས། ཧུབ་རེ་བཏུང་བས་བདེ་བ་རྒྱས་པར་བསམ་མོ། །དེ་
ཡང་རང་བྱུང་གི་ཡེ་ཤེས་ཡེ་ནས་བདེ་བའི་ངང་དུ་ཀུན་བཟང་ཡབ་ཡུམ་གྱི་དྭངས་མ་བབས་པས་བདེ་བར་
ཤར་བ་ནི། གཉིས་མེད་ཡོངས་གྲོལ་གྱི་ཆོས་སྐུར་ངོ་ཤེས་པར་གྱིས་ཤིག ཅེས་བཤད་དོ། །གསུམ་པ་ཤེས་རབ་ཡེ་
ཤེས་ཀྱི་དབང་ནི། གང་ཟག་གི་རིམ་པས། དངོས་སམ་ཡིད་ཀྱིས་མུ་ཏྲ་ལ་འཁྱུད་ལ། ཧཱུཾ་སྣང་སྲིད་བདེ་ཆེན་གདལ་བའི་
ཞིང་ཁམས་ལ། །རོལ་པའི་ཡེ་ཤེས་བདེ་བ་ཆེན་པོར་ཤར། །ཐམས་ཤེས་འདོད་པ་སྤྱད་པས་གྲོལ་གྱུར་ཏེ། །
མ་འགག་རོལ་པར་སྤྱོད་ཅིག་བདེ་བ་ཆེ། །ཞེས་པས་ཀུན་བཟང་ཡབ་ཡུམ་དུ་མོས་ཏེ་སྙོམས་པར་ཞུགས་ལ། ཐིག་ལེ་སྤྱི་
བོ་ནས་གཡོ་བ་དགའ་བའི་ཡེ་ཤེས། མགྲིན་པར་བབས་པ་མཆོག་དགའི་ཡེ་ཤེས། སྙིང་གར་བབས་པ་དགའ་བྲལ་གྱི་ཡེ་ཤེས།
ལྟེ་བ་ནས་གསང་བར་བབས་པ་ལྷན་ཅིག་སྐྱེས་དགའི་ཡེ་ཤེས་སུ་ངོ་སྤྲད་ལ། དབང་གི་དོན་བཤད་པ་ནི། སྐལ་ལྡན་སྣང་སྲིད་
སྣོད་བཅུད་ཐམས་ཅད་ཡེ་ནས་ལྷའི་རང་བཞིན་དུ་གནས་ཤིང་སྐྱེས་པ་དང༌། བུད་མེད་དུ་སྣང་བ་ཡེ་ནས་
ཐབས་ཤེས་སུ་འབྲེལ་བ་ལྷན་ཅིག་རོལ་པའི་བདེ་བ་ནི། ཡེ་ནས་རྒྱལ་བའི་དགོངས་པ་ཡེ་ཤེས་བཞིར་
གནས་པས་མ་སྤངས་པར་ཡེ་ཤེས་ཀྱི་ངོ་བོར་ལྷན་ཅིག་ལོངས་སྤྱོད་པར་གྱིས་ཤིག་དང་མྱུར་དུ་གྲོལ་བར་
ངེས་སོ། །ཞེས་བརྗོད་དོ། །བཞི་པ་ཚིག་དོན་ངོ་སྤྲད་ཀྱི་དབང་ནི། བརྡའི་དོན་བརྗོད་པས་ཏེ། ཀྱེ་སྐལ་བ་དང་ལྡན་པའི་བུ་
རྣམས་ཉོན་ཅིག ནམ་མཁའི་དབྱིངས་ནས་ཡིད་བཞིན་གྱི་ནོར་བུ་རིན་པོ་ཆེ་ལ་ཉི་ཟླ་གཉིས་ཤར་ནས་འདུག་
པ་དེ་མཐོང་ངམ། བར་སྣང་གི་འཇའ་ཚོན་ལ་རླུང་གི་ཞགས་པས་བཏབ་ནས་འདུག་པ་དེ་མཐོང་ངམ། རྒྱ་
མཚོའི་ནོར་བུ་ཤེལ་གྱི་རྟ་མཆོག་ཞོན་ནས་ཉི་ཟླའི་སྟེང་དུ་དཀྱུས་ཐག་གཅོད་པ་དེ་མཐོང་ངམ། འབྱུང་ལྔའི་
གྲོང་ཁྱེར་དུ་རིགས་དྲུག་གི་དམག་མི་བཅུག་ནས་རི་རབ་ཀྱི་སྟེང་དུ་སོང་བའི་མི་དང༌། ཁམས་གསུམ་གྱི་
འཕྲང་ལ་ཤེལ་གྱི་མི་ཕོ་བཙོན་དུ་བཟུང་བ་དེས་ཁམས་གསུམ་སྐད་ཅིག་ལ་བསྐོར་ནས་རང་ཁྱིམ་དུ་གཉིད་དུ་
སོང་བ་དེ་མཐོང་ངམ། ཞེས་བརྗོད་ལ་བརྡ་བཞིའི་དོན་དགྲོལ་བ་ནི། དབྱིངས་ཀྱི་ནམ་མཁའ་ལ་རིག་པ་ལུ་གུ་རྒྱུད་

ཀྱི་ནོར་བུ་ཤར་དུས། མིག་ཉི་ཟླ་གཉིས་ཀྱིས་མཐོང་བ་དང་པོའོ། །འདི་ལའང་ནང་གི་དབྱིངས་རྣམ་དག་
སྒྲོན་མ་སྙིང་གའི་འོད་ཕུང་གི་དབུས་ན་རིག་པ་གནས་པ་ལས། ལུ་གུ་རྒྱུད་ནོར་བུའི་འོད་རྩར་ཕྱིར་འཕྲོས་
པའི་སྣ་གཉིས་ལས་མིག་གི་གདངས་ཉི་ཟླའི་ཚུལ་དུ་ཐིག་ལེ་སྟོང་པའི་སྒྲོན་མར་ཤར་བ་ཡིན་ལ། ཕྱིའི་
དབྱིངས་ནམ་མཁའ་སྤྲིན་མེད་ལ་གདངས་ཀྱི་རིག་པ་ལུ་གུ་རྒྱུད་ནོར་བུ་ལྟར་ཤར་བ་ལ་མིག་གིས་བལྟ་བའོ།།
བརྡ་གཉིས་པ་ནི། ནང་དབྱིངས་ཀྱི་གདངས་འོད་ལྔ་བར་སྣང་ལ་ཤར་དུས། རིག་པ་མ་ཡེངས་པར་གཏད་
ནས་རླུང་འགྲོ་འོང་བཅད་པས། ཐིག་ལེ་འགུལ་འཕྲིགས་མེད་པར་ཟིན་པའོ། །བརྡ་གསུམ་པ་ནི། སྙིང་གའི་
རིག་པའི་གདངས་ཤེལ་སྡུག་ཅན་གྱི་ནང་ནས་ཞུགས་ནས་མིག་གཉིས་ཀྱི་སྟེང་ལ་ཟང་ཐལ་དུ་ཤར་བ་ལ།
ནོར་བུ་དང༌། རྟ་དང་། ཉི་ཟླ་བཏགས་པའོ། །བརྡ་བཞི་པ་ནི། དབྱིངས་ལས་གཡོས་ཏེ། རང་ངོ་མ་ཤེས་པའི་
དབང་གིས་འཁོར་བར་འཁྱམས་དུས། སེམས་ཅན་སོ་སོའི་ལུས་འབྱུང་པ་ལྔའི་གྲོང་ཁྱེར་དུ་སེམས་རིགས་
དྲུག་གི་དམག་མི་བཅུག་ནས་སྐྱེ་ཤིར་སྣང་བའི་སེམས་འཁྲུལ་པ་དེས། ལུས་རི་རབ་ཀྱི་སྟེང་དུ་འཁོར་ནས་
བདེ་སྡུག་ལ་སྤྱོད་པ་དེ་དང༌། སེམས་ཀྱི་འཆར་གཞི་སེམས་ཉིད་རིག་པའི་ཡེ་ཤེས་དྲི་མ་མེད་པ་ཤེལ་གྱི་མི་
ཕོ་དེ་གཉིས། ཁམས་གསུམ་དུ་འཁོར་བའི་འཕྲང་ལ་མ་དག་པའི་ལུས་ངག་ཡིད་གསུམ་དུ་བརྩོན་དུ་བཟུང་
བ་ལྟར། སྣང་བ་སེམས་དང་ཡེ་ཤེས་གཉིས་པོ་ཡིན་པས་སེམས་ཀྱིས་ཡེ་ཤེས་ལ་བཟུང་བས་འཁོར་ཡང༌།
རང་ངོ་ཤེས་པའི་སྐད་ཅིག་ལ། ཁམས་གསུམ་ཡོངས་གྲོལ་དུ་ཤར་ཏེ། སེམས་ཡེ་ཤེས་ཀྱི་རང་ཁྱིམ་དུ་ཐིམ་
པས་ཡེ་ཤེས་དབྱིངས་སུ་འཁྱིལ་བ་ཆོས་སྐུའི་ངང་དེར་གཉིད་ལ་སོང་བའོ། །མདོར་ན་ཡེ་ཤེས་ལས་སེམས་
འཕྲོས། སེམས་ཀྱིས་ཡེ་ཤེས་ལ་བཟུང་བས་ཁམས་གསུམ་དུ་འཁོར་ཡང༌། སེམས་ཀྱི་ཁམས་རྣམ་དག་ཡེ་
ཤེས་ཀྱི་རང་ངོ་ཤེས་པའི་སྟོབས་ཀྱིས་མ་རིག་པ་བསལ་ཏེ། གདོད་མར་བཙན་ས་ཟིན་པའོ། །ཞེས་རྒྱས་པར་
བཤད་ལ། རྡོ་རྗེའི་གླུས་བསྐུལ་བ། ཨེ་མ་ཧོ། མ་ཡེངས་གསོན་ཅིག་རིགས་ཀྱི་བུ། །གཞི་ལ་འཁོར་འདས་གྲུབ་
མེད་ཀྱང༌། །རྩལ་གྱི་མཆར་ཚུལ་ངོ་མཚར་ཆེ། །དོན་དམ་ཚིག་གིས་མི་རྟོགས་ཀྱང༌། །མངོན་སུམ་གདིང་
ཐོབ་ངོ་མཚར་ཆེ། །རིག་པར་སྐྱེ་འཕྲི་མེད་མོད་ཀྱང༌། །ལམ་སྣང་འཆར་ཚུལ་ངོ་མཚར་ཆེ། །ཀ་དག་གྲོལ་རྒྱུ་
མ་མཆིས་ཀྱང༌། །རླུང༌རིག་དག་ཚུལ་ངོ་མཚར་ཆེ། །ཐེག་པའི་འཇུག་སྒོ་མཐའ་ཡས་ཀྱང༌། །ཅིག་ཆར་ཐོབ་
པ་ངོ་མཚར་ཆེ། །འཆར་ཚུལ་སྣང་བ་རྒྱ་ཆེ་ཡང༌། །ངོ་བོ་གདེང་ཐོབ་ངོ་མཚར་ཆེ། །ཚིག་གི་སྤྲོས་པ་མང་མོད་
ཀྱང༌། །བརྡ་ཡིས་དོན་མཐོང་ངོ་མཚར་ཆེ། །ཞེས་པའི་དོན་ཡང་། གཞི་གཤིས་ཀྱི་ངོ་བོ་ལ་འཁོར་འདས་སུ་མ་
གྲུབ་ཀྱང་རིག་རྩལ་རང་ཤར་དུས། རིག་མ་རིག་གིས་འཁོར་འདས་སུ་ཤར་བ་དང༌། དོན་དམ་པའི་རང་

བཞིན་ཚིག་གིས་མི་ཤེས་པ་རིག་པས་མངོན་སུམ་དུ་མཐོང་བ་དང༌། གདོད་མའི་ཆོས་ཁམས་རང་བཞིན་གྱི་
རིགས་སམ། སྙིང་པོ་ལ་འཕེལ་འགྲིབ་མེད་ཀྱང༌། ཉམས་སུ་བླངས་པས་སྣང་བ་བཞི་རིམ་པས་འཆར་བ་
དང༌། ཀ་དག་གི་གཤིས་ལ་གྲོལ་རྒྱུ་མེད་ཀྱང༌། གནད་ཟབ་མོས་རླང་སེམས་དབྱིངས་སུ་དག་པ་དང༌། ཐེག་
པ་མང་པོ་ལས་སངས་རྒྱས་དུས་ལ་ལྟོས་ཀྱང༌། ངོ་ཡིན་ཐོག་ཅིག་ཆར་དུ་ཤེས་པས་གྲོལ་བ་དང༌། ཉམས་ལ་
རྣམ་པ་ཚད་མེད་ཀྱང༌། ངོ་བོ་གཅིག་ལས་མ་གཡོས་པར་ཐག་ཆོད་པ་དང༌། ཚིག་གིས་སྤྲོས་ཏེ་མཐའ་ཡས་པ་
བརྡ་གཅིག་གིས་ཐམས་ཅད་རྟོགས་པར་ནུས་པ་འདི་དག་ཤིན་ཏུ་ངོ་མཚར་ཆེའོ། །
ཞེས་བཤད་དོ། །གཟེངས་བསྟོད་པ་ནི། དབང་འདི་ཉིད་ཐོབ་ནས་བསྐྱེད་རྫོགས་གནས་ལུགས་ཀྱི་དོན་ལ་དབང་
ཐོབ་པ་དང༌། རྩ་རླུང་ཡེ་ཤེས་ཀྱི་བདེ་བ་བསྒོམ་པར་དབང་བ་དང༌། མ་འབད་ཀྱང་སྐྱེ་བ་གསུམ་ན་གྲོལ་
བར་འགྲུབ་པ་ཡིན་ནོ། །ཞེས་བརྗོད་དོ། །དེ་ནས་མཎྜལ་འབུལ་ལ། ཕྱི་ནང་གི་མཆོད་པས་མཆོད་དེ། ཚོགས་ཀྱི་འཁོར་ལོ་ལ་
རོལ་པར་བྱའོ། །དབང་འདི་ནི་སྐལ་བ་རབ་དང་ལྡན་པ་གཉིས་ནས་བདུན་ཚུན་ཆད་ལས་མང་ན། མཁའ་འགྲོས་ཆད་པ་འབྱུང་
བས་མི་བྱ་བར་གསུངས་ཀྱང་སྣོད་དང་ལྡན་མི་ལྡན་བརྟགས་ཏེ་བྱ་བ་ཡིན་ནོ། །འདིར་དབང་ངེས་པའི་དོན་ཡང་རང་ཉིད་སྨིན་པས་
གཞན་ཉིད་གྲོལ་བར་བྱའོ། །རྡོ་རྗེ་སློབ་དཔོན་མ་དག་པ་དང༌། སློབ་མ་མ་དག་པས་བྱས་ན། ངན་སོང་གི་རྒྱུར་གསུངས་པའི་ཕྱིར།
གཉིས་ཀ་དག་པ་གཅེས་སོ། །དེ་ཡང་སྐལ་བ་དང་ལྡན་པ་ཡིན་ངེས་ན། མང་པོའང་འགལ་བ་མེད་དེ། བདུན་གྱིས་ངོས་བཟུང་དང་
མི་འགལ་བའི་ཕྱིར་རོ། །ཅིའི་ཕྱིར་ཞེ་ན། རྣམ་པར་ཤེས་པའི་ཁམས་བདུན་དག་པར་བྱ་བའི་སྣོད་ཡིན་པས་སོ། །ཞེས་དབང་གི་
གནད་ཡིག་ལས་འབྱུང་བའི་ཕྱིར་རོ། །སྣོད་དང་མི་ལྡན་ན་གཅིག་ཀྱང་མང་བ་ཡིན་ཏེ། སྐལ་བ་མེད་ཅིང་ཆོས་ཀྱི་གསང་ཚིག་
འཆོལ་བའི་ཕྱིར་རོ། །དུས་དང་རིམ་པ་ཡང་། ཕྲ་ཏིག་ལས། སྤྲོས་བཅས་དག་གི་དབང་བསྐུར་ནི། ཁྱི་པ་འབྲུག་དང་རྟ་དང་ཕག །
ཁྱད་པར་ལོ་ནི་བཞི་དག་ལ། །དབང་བསྐུར་ཆོ་ག་འགྲུབ་པ་ཡིན། །ཟླ་བ་ར་བ་བཞི་དག་ལ། །དུས་རྫོགས་འབྲས་བུ་འབྱིན་ཕྱིར་
འགྲུབ། །ཚེས་གྲངས་ཡར་གྱི་གཅིག་ནས་ནི། །ཟླ་བ་ཟད་པའི་མཚམས་སུའོ། །བསྐུར་དུས་ཉིན་ཕྱེད་ནམ་གུང་ངོ༌། །
རྣལ་འབྱོར་ལུས་ཀྱི་བྲེ་བྲག་གིས། །སོ་སོའི་འབྱུང་བའི་ལོ་ལ་སྦྱར། །དབང་བསྐུར་ཆོ་ག་ཤེས་པར་འགྱུར། །འདི་དུས་སློབ་མ་དམ་
ཚིག་ཅན། །འབྱུང་བའི་ལུས་རྣམས་མཐུན་པ་ནི། །གྲངས་ལ་ཚད་དུ་བཟུང་དུ་མེད། །བརྒྱའམ་ལྔ་བཅུ་ལ་སོགས་པའི། །འབྱུང་
ལས་མཐུན་ན་འགལ་བ་མེད། །ཅེས་གསུངས་པས། ཕྱིའི་འབྱུང་བ་དགྲ་གྲོགས་མཐུན་པ། ནང་གི་ལས་དང་སྐལ་བར་མཐུན་པ་
ལ་གྲངས་ངེས་པ་མེད་པར་བྱས་པས་འགྲུབ་བོ། །དེ་ལྟར་སྤྲོས་བཅས་དབང་གི་རིམ་པ་ལས། །ཇི་བཞིན་གསུངས་བཞིན་བཀོད་
པའི་བསོད་ནམས་དེས། །འགྲོ་ཀུན་དབང་མཆོག་རྒྱལ་པོའི་གནས་ཐོབ་ནས།།དོན་གཉིས་ལྷུན་གྲུབ་ཡིད་བཞིན་རྫོགས་པར་ཤོག།
བླ་མ་དམ་པ་རྣམས་ཀྱིས་སྔ་རབས་སུ། །རིམ་པ་འདི་ཉིད་ཡོངས་སུ་བཀོད་ན་ཡང༌། །འཁྲུགས་དང་མི་གསལ་གབ་པ་མངོན་ཕྱུང་
ནས། །མ་ནོར་མ་འཁྲུགས་གསལ་བར་བཀོད་པ་ཡིན། །ཆོས་ཚུལ་འདི་ལ་ཁོ་བོས་སྔོན་སྦྱངས་པས། །ཚེ་འདིར་ངང་ངམ་ཤུགས་
ཀྱི་ལྷུན་གྱིས་གྲུབ། །དེ་ཕྱིར་དམ་པའི་བརྒྱུད་པ་མ་ཉམས་པར། །ཀློང་ཆེན་རབ་འབྱམས་བཟང་པོས་ལེགས་པར་སྦྱར།།
གནད་ཀྱིས་གྲོལ་བ་ཡང་ཟབ་གདམས་པའི་མཆོག །གང་འདིས་སྐལ་བཟང་སྐྱེ་བོ་དགའ་བར་མཛོད། །གསང་བ་སྙིང་ཏིག་དབང་

གི་དབང་རྣམ་པར་ཕྱེ་བ་ལས། སྤྲོས་བཅས་བུམ་པའི་དབང་གི་གསལ་བྱེད་ཚངས་པའི་དྲ་བ་ཞེས་བྱ་བ་ཐེག་པ་མཆོག་གི་རྣལ་
འབྱོར་པ་ཀློང་ཆེན་རབ་འབྱམས་ཀྱིས་བཀོད་པ་རྫོགས་སོ། ། ། །
༄༅། །དཀྱིལ་འཁོར་སྤྲོས་བཅས་མིང་གི་རིམ་པ་གསལ་བར་བྱེད་པ་བཞུགས་སོ། །
བླ་མ་རྣམས་ལ་ཕྱག་འཚལ་ཏེ། །དཀྱིལ་འཁོར་སྤྲོས་བཅས་ནང་ཞུགས་པའི། །མིང་གི་རིམ་པ་གསལ་བྱེད་པ། །འདི་ཉིད་དུ་ནི་རབ་
བཤད་བྱ། །དེའང་ཐོག་མའི་འོད་གསལ་རྡོ་རྗེ་སྙིང་པོ་ཡེ་ཤེས་ལྔའི་རང་བཞིན་ལས་རང་ཉིད་གང་གཙོ་བ་དང་། ཉེ་བའི་དཀྱིལ་འཁོར་
གང་ཡིན་བརྟག་པའི་ཕྱིར། མེ་ཏོག་དོར་བ་ལས། དབུས་སུ་བབས་ན། ཆོས་དབྱིངས་ཡེ་ཤེས་དེ་བཞིན་གཤེགས་པའི་རིགས་རྣམ་
པར་སྣང་མཛད་ལས་དྲས་ཏེ། གནས་ལུགས་མཚོན་པའི་མིང་གདགས་པ་ནི། སྣ་ཚོགས་རང་གྲོལ། ཆོས་དབྱིངས་དྲི་མེད།
ལྷུན་གྲུབ་རྒྱལ་པོ། འགྱུར་མེད་ཡེ་ཤེས། མཁའ་ཀློང་ཡངས་པ། མི་དམིགས་ཆོས་ཉིད། ཡེ་གྲོལ་གཉུག་མ།
ལྷུན་མཉམ་བྱ་བྲལ། ཀུན་བྱེད་རྒྱལ་པོ། ཀློང་ཆེན་རབ་འབྱམས། མཁའ་མཉམ་ཆོས་སྐུ། གཞི་བྲལ་ཆོས་
ཉིད། བསམ་རྫོགས་རྒྱལ་པོ། བརྗོད་མེད་མཚོན་འདས། བྱང་ཆུབ་སྙིང་པོ། གཉུག་མ་ཕྱམ་གདལ། ཡེ་སྟོང་
རྩ་རྩལ། ཀུན་གྲོལ་ཡེ་ཤེས། མ་ལུས་ཆོས་ཉིད། རོལ་པ་ཡེ་ཤེས། གང་ཤར་རང་གྲོལ། ཡེ་གྲོལ་འཛིན་མེད།
མ་བཙལ་རང་རྫོགས། བྱར་མེད་རང་བྱུང༌། སངས་རྒྱས་རང་ཆས། མི་འགྱུར་ལྷུན་གྲུབ། ཁྱབ་གདལ་ཆེན་པོ།
སྣང་སྲིད་ཆོས་སྐུ། རྩལ་ཆེན་རྫོགས་པ་ལ་སོགས་ཏེ་དབྱིངས་འཕོ་འགྱུར་མེད་པ་ལ་དྲས་ནས། སྐྱེས་པ་དང་བུད་མེད་གང་
འོས་སུ་གདགས་སོ། །ཤར་དུ་བབས་ན་མེ་ལོང་ཡེ་ཤེས་རྡོ་རྗེའི་རིགས་མི་བསྐྱོད་པ་ལས་དྲས་ཏེ། འོད་གསལ་མཚོན་པའི་མིང་ལ།
རྡོ་རྗེ་སྙིང་པོ། རྡོ་རྗེ་སེམས་དཔའ། རྡོ་རྗེ་ལེགས་པ། འོད་ལྔ་ལྷུན་གྲུབ། ཡེ་ཤེས་དྲི་མེད། ངང་དྭངས་འོད་
གསལ། ལྷུན་མཉམ་མི་གཡོ། ཕྱམ་གཅིག་བྱང་ཆུབ། གསལ་སྟོང་འཛིན་མེད། རང་གསལ་ཆོས་སྐུ། མ་
ལུས་ལྷུན་གྲུབ། གདོད་ནས་བྱང་ཆུབ། དམིགས་བསམ་སྤྲོས་བྲལ། འགག་མེད་རང་གསལ། རང་བྱུང་ཡེ་
ཤེས། འོད་གསལ་སྙིང་པོ། གཉིས་མེད་ཡེ་ཤེས། ཕྱོགས་མེད་རང་ཡན། དམིགས་མེད་ཀུན་གྲོལ། ཡངས་པ་
ཆེན་པོ། འགྲོ་བ་ཆོས་ཉིད། བསམ་རྫོགས་གདོད་མ། བྱར་མེད་ནམ་མཁའ། མ་སྐྱེས་ཆོས་ཉིད། མི་གནས་
རང་བྱུང་། མེ་ལོང་ཡེ་ཤེས། རོལ་པ་འགགས་མེད། རྒྱ་ཡན་རང་གྲོལ། མཐའ་བྲལ་དབུ་མ། རྫོགས་པ་རང་
བྱུང༌། རིག་པ་དྲི་མེད། རང་ཤར་འགག་མེད། མཐའ་གྲོལ་ཀློང་ཆེན་ལ་སོགས་ཏེ། གསལ་དྭངས་འོད་གསལ་ལས་
དྲས་ཏེ་གང་འོས་སུ་གདགས་སོ། །ལྷོར་བབས་ན་མཉམ་ཉིད་ཡེ་ཤེས་རིན་ཆེན་རིགས་རིན་འབྱུང་ལས་དྲས་ཏེ། གཉིས་མེད་

མཚོན་པའི་མིང་ལ། འདོད་ཡོན་རང་ཤར། རྒྱ་ཆེན་དཔལ་འབྱོར། ཡོན་ཏན་རང་བྱུང༌། བསམ་རྫོགས་རྒྱལ་པོ།
ཚོགས་ཅན་ལྷུན་རྫོགས། འདོད་དགུ་རང་ཤར། ཡིད་བཞིན་སྙིང་པོ། དཔེ་མེད་རང་གྲོལ། དོན་གྲུབ་སྙིང་པོ།
ཞིང་ཁམས་རྣམ་དག ལྷུན་གྲུབ་ཡེ་ཤེས། མ་བྱས་རང་རྫོགས། གཞི་བདེ་ཆོས་ཉིད། ཡེ་ཤེས་རྒྱས་པ། ཆོས་
ཉིད་ངག་དབང༌། ཀློང་རྫོགས་རྒྱལ་པོ། རང་བྱུང་ཀློང་རྒྱས། རོལ་པ་རང་ཤར། གང་ཤར་ཆོས་ཉིད། ཅིར་
སྣང་མཉམ་གྲོལ། བླང་དོར་གཉིས་མེད། གཏད་མེད་ཡོངས་གྲོལ། སྐུ་གསུམ་རང་རྫོགས། ཡེ་ཤེས་ལྔ་ལྡན།
གཟུངས་སྤྲིན་སྙིང་པོ། ཡེ་ཤེས་ཉི་མ། ལྷུན་གྲུབ་གཟའ་སྐར་ལ་སོགས་པ་སྟེ་གཉིས་སུ་མེད་པའི་མིང་ལས་བརྩམ་སྟེ་
གདགས་སོ། །ནུབ་ཏུ་བབས་ན་པདྨའི་རིགས་འོད་དཔག་མེད་ཀུན་རྟོགས་ཡེ་ཤེས་ཀྱི་མིང་ལ། བདེ་ཆེན་རྒྱལ་པོ། ཁམས་
གསུམ་ཡོངས་གྲོལ། མ་བསམ་ཆོས་ཉིད། ཅིར་སྣང་ཡེ་ཤེས། ལྷུན་མཉམ་བདེ་ཆེན། པདྨ་ཀློང་ཆེན། ཀློང་
གསལ་དྲི་མེད། བདེ་ཆེན་རང་བྱུང༌། ཐམས་ཅད་བབས་བདེ། གཞི་མེད་རང་གསལ། འགྲོ་བ་བྱང་ཆུབ།
ཐམས་ཅད་ཆོས་ཉིད། འཁོར་འདས་ཡེ་གྲོལ། མ་སྤངས་ཡོངས་རྫོགས། རང་གསལ་བདེ་ཆེན། འོད་གསལ་
ཀློང་རྒྱས། བྱང༌ཆུབ་རང༌བྱུང༌། མཁའ་མཉམ་བདེ་ཆེན། གཞི་རྩ་བྱང་ཆུབ། རང་བྱུང་ཆོས་ཉིད། ཡོད་མེད་
མཐའ་བྲལ། ཡངས་དོག་གཉིས་མེད། ཆོས་སྐུ་རང་ལུགས། མི་དམིགས་ཕྱམ་གདལ་ལ་སོགས་པ་སྟེ་ཡེ་ཤེས་
རང་གསལ་གྱི་མིང་རྣམས་གདགས་སོ། །བྱང་དུ་བབས་ན་བྱ་གྲུབ་ཡེ་ཤེས་ལས་ཀྱི་རིགས་དོན་ཡོད་གྲུབ་པ་ལས་བརྩམ་སྟེ། སྒོ་
ལྔ་བྱ་བྲལ། ལྷུན་རྫོགས་ཆོས་སྐུ། རང་ཤར་རིས་མེད། འཛིན་མེད་རྒྱལ་པོ། མ་ལུས་ཡོངས་གྲོལ། ཀུན་
མཉམ་ཡངས་པ། ལྷུན་མཉམ་ཡོངས་གྲོལ། ཕྱམ་ཅིག་སངས་རྒྱས། ཡེ་ནས་བྱར་མེད། བྱ་བཙལ་ཀུན་གྲོལ།
ཁྱབ་གདལ་ཆོས་ཉིད། ། ཕྲིན་ལས་ལྷུན་གྲུབ། ཡོངས་རྫོགས་བྱང་ཆུབ། རང་གཞན་དོན་གྲུབ། མ་སྤངས་
ཡོངས་རྫོགས། རྩོལ་སྒྲུབ་བྱར་མེད། ཆོས་སྐུ་རང་རྫོགས། ལྷུན་གྲུབ་འཛིན་མེད། ཡོངས་གྲོལ་ཆེན་པོ་ལ་
སོགས་ཏེ་ཕྱོགས་ཡན་རེ་དོགས་དང་བྲལ་བའི་མིང་རྣམས་གདགས་སོ། །མཚམས་སུ་བབས་ན་ཕྱོགས་གཉིས་བསྲེས་པའམ།
ཕྱོགས་དེ་གང་ཡིན་གདགས་སོ། །མིང་གི་གནད་ཡིག་གསང་བ་སྣ་ཚོགས་རང་གྲོལ་གྱི་རྣལ་འབྱོར་པ་ཀློང་ཆེན་རབ་འབྱམས་ཀྱིས་
རང་བྱུང་པདྨའི་གནས་སུ་བཀོད་པའོ། ། ། །
༄༅། །སྤྲོས་མེད་ཀྱི་དབང་ཆོག་རིན་པོ་ཆེའི་དྲ་བ་བཞུགས་སོ། །
ཡིད་བཞིན་རེ་བ་སྐོང་མཛད་པའི། །ཡོན་ཏན་རྒྱ་མཚོའི་བླ་མ་མཆོག །དད་བརྒྱའི་གཙུག་གི་པདྨོ་ལ། །ཐུགས་རྗེའི་ཞབས་བརྟན་

རོལ་པར་མཛོད། །འོད་གསལ་རྡོ་རྗེ་སྙིང་པོ་ཐེག་པའི་མཆོག །སྙིང་ཏིག་གསང་བའི་དབང་བཞིའི་རིམ་པ་ལས། །སྤྲོས་པ་མེད་
པའི་དབང་གི་ཆོ་ག་ནི། །ཕྲ་ཏིག་རིན་ཆེན་དག་ལས་གསུངས་བཞིན་བྲི། །དེ་ཡང་དབང་གི་གནས་དབེན་ཞིང་ཉམས་དགའ་བར།
མཎྜལ་ཁྲུ་དོ་པའི་དབུས་སུ།རྡུལ་ཚོན་གྱི་བུམ་པ་བསྣོལ་མ་དམར་པོ་ཁ་རྒྱན་མགུལ་ཆིངས་དང་ལྡན་པ་འོད་ལྔའི་མུ་ཁྱུད་ཅན་བྲིས་
པའི་མཐར། འོད་ལྔའི་ར་བས་བསྐོར་བའི་ནང་ཚོན་སྔོན་པོ་འོད་ཟེར་ཐིག་ལེས་བརྒྱན་པ་བྲི་ལ། དབུས་སུ་རིན་པོ་ཆེའི་བུམ་པར་
སྨན་སྤོས་དང༌། འོ་མས་བཀང་བའི་ཕྱོགས་བཞིར་ཨ་དཀར་པོ་བཞི་བྲིས་ཏེ། ཁ་རྒྱན་གྱི་གསེབ་ཏུ་མེ་ལོང་གསུམ་དང༌། རྨ་བྱའི་
མདོངས་གསུམ་དང་མན་ཤེལ་གསུམ་བཙུགས་ཏེ་མགུལ་ཆིངས་དམར་པོས་དཀྲིས་ལ་བཞག་གོ །མཐར་སྐོར་དུ་ཕྱི་ནང་གི་མཆོད་
པ༌དང༌། ཚོགས་དང༌། གཏོར་མ་དང༌། དྲི༌དང༌འོ་མ་བསྲེས་པའི་ཁུ་བ་དང༌། གུ་གུལ་ལ་སོགས་པ་ཉེ་བར་མཁོ་བའི་ཡོ་བྱད་
ཚོགས་པར་བྱའོ། །དེ་ནས་སློབ་དཔོན་རང་ཉིད་ཀུན་བཟང་ཡབ་ཡུམ་མཐིང་ག་མཉམ་སྦྱོར་སྐྱིལ་ཀྲུང་མཛད་པར་མོས་པས་ཡི་གེ་
གསུམ་དང༌། ཨཱ་ལི་ཀཱ་ལིའི་བསྙེན་པ་ཅི་འགྲུབ་བྱས་ཏེ་བུམ་པ་སྨན་སྤོས་དང་འོ་མས་གང་བ་ཡེ་ཤེས་ཀྱི་བདུད་རྩིར་བསམས་པའི་
ནང་རྣམས། ཨ་དཀར་པོས་ཁེངས་པར་བསམས་ལ། ཨ་བརྒྱ་རྩ་བརྒྱད་བརྗོད་ལ་སྐྱེ་བ་མེད་པའི་རྒྱས་གདབས་པར་བྱའོ། །དེ་
ཡང་སློབ་དཔོན་གྱིས་སྔོན་དུ་སྐུའི་ཡི་གེ་ལ་སྟོང་ཕྲག་བདུན། གསུང་ལ་འབུམ་ཕྲག་གཅིག ཐུགས་ལ་ཁྲི་ཕྲག་གཅིག སྐྱེ་མེད་རང་
བྱུང་གི་ཡི་གེ་ཨཱ་ལི་ཀཱ་ལི་ལ་འབུམ་ཕྲག་བདུན་བསྙེན་པ་བྱ་བར་གསུངས་ཏེ། སློབ་དཔོན་གྱི་ངག་མ་དག་ན་སློབ་མས་དབང་མི་
ཐོབ་པའི་ཕྱིར་རོ། །དེ་ནས་སློབ་མ་རྣམས་ཕྱི་རོལ་ནས་ཁྲུས་བྱས་ཏེ་ནང་དུ་གཞུག་དུས་གུ་གུལ་གྱིས་བདུག་ཅིང་རོལ་མོའི་སྒྲ་དང༌།
ཁྲོ་བོ་ཆེན་པོའི་ཏིང་ངེ་འཛིན་དྲག་སྔགས་དང་བཅས་པས་བགེགས་བསྐྲད་ལ། སྲུང་བའི་འཁོར་ལོ་མེ་རི་མེ་དཔུང་དང་བཅས་པས་
མཚམས་བཅད་དེ་གྲལ་ལ་འཁོད་ནས། མཎྜལ་ཕུལ་ལ་སྔོན་དུ་བློ་བཅོས་པའི་ཆོས་བཤད་དེ། ཤིན་ཏུ་རྙེད་པར་དཀའ་བའི་
དལ་འབྱོར་བཅོ་བརྒྱད་དང་ལྡན་པའི་མི་ལུས་རིན་པོ་ཆེ་རྙེད། གླིང་མཆོག་ཏུ་གྱུར་པ་འཛམ་བུའི་གླིང་དུ་སྐྱེས།
བླ་མ་དམ་པ་དང་ཐེག་པ་ཆེན་པོའི་ཆོས་དང་འཕྲད། ཐར་པའི་ལམ་སྣ་ད་རེས་ཟིན་པའི་དུས་འདིར་དམ་པའི་
ཆོས་ལ་འཇུག་དགོས། འཁོར་བ་མཐའ་མེད་དུ་འཁྱམས་པའི་སྡུག་བསྔལ་བཟོད་དཀའ་བ། རྒྱ་མཚོར་
གཟིངས་ཐག་ཆད་པའི་ཚོང་པ་ལྟ་བུ། འདབ་ཆགས་སྙི་ལ་ཟིན་པ་ལྟ་བུ། འཇིགས་བཅས་ཀྱི་སར་ལམ་ནོར་
བུ་ལྟ་བུ། གཤེད་མའི་དཀྱིལ་དུ་ཚུད་པ་ལྟ་བུ་ལས་ད་རེས་ཐར་བར་བྱ་དགོས། ཐར་པ་ནི་བསིལ་བ། ཞི་བ་
འཇིགས་པ་མེད་པ་མཆོག་ཏུ་བདེ་བའོ། །ཞེས་པ་ལ་སོགས་པ་བརྗོད་ནས། དབང་བསྐུར་བ་དངོས་ལ་གསུམ་སྟེ། འཇུག་
པ། དབང་། གཟེངས་བསྟོད་པའོ། །དང་པོ་ནི། སློབ་མ་འཇུག་པ་སྟེ་ཁ་ཅིག་ཐུན་མོང་གི་འཇུག་པ་རྣམས་སྤྲོས་བཅས་དང་འདྲེས་
པས་འདིར་མི་ཐོབ་པའི་ཕྱིར། ཐུན་མོང་མ་ཡིན་པའི་འཇུག་པ་ནས་མགོ་བརྩམས་ཟེར་ཡང༌། དགོངས་པ་ཅུང་ཟད་མ་ལོན་པར་
སྣང་སྟེ། ཕྲ་ཏིག་ལས། སྔོན་དུ་གསོལ་བ་བཏབ་པས་བྱིན་རླབས་འཇུག་པའི་དགོས་པ་ཡོད་དོ། །ཞེས་པ་དང༌། སྐུ་གསུང་ཐུགས་
དབྱེར་མེད་པའི་དམ་ཚིག་གི་གནང་བ་སྦྱིན་ནོ། །དམ་ཚིག་ཉམས་ན་འཆིང་བར་བྱེད་ལ། མ་ཉམས་ན་དམ་པའི་དོན་ངེས་པར་
སྟེར་བར་བྱེད་དོ། །ཞེས་འབྱུང་བས་ཐུན་མོང་གི་འཇུག་པ་གསུངས་སོ། །དེ་ལ་སྐབས་འདིར་བླ་མའི་ཕྱག་བཞེས་ཀྱིས་རྒྱུད་མ་དག་
ན་དབང་མི་ཐོབ་པས། ཉམས་ཆག་བསྐང་བའི་ཕྱིར། སྐོང་བཤགས་གི་རིམ་པ་མདོར་བསྡུས་མཛད་དོ། །དེ་ཡང་བླ་མ་དང་ཡི་དམ་
ཞི་ཁྲོའི་དཀྱིལ་འཁོར་བསམས་པའི་སྤྱན་སྔར་རང་གི་ལུས་དཔག་ཏུ་མེད་པར་སྤྲུལ་པས་ཕྱག་དང་བཤགས་པ་ཅི་འགྲུབ་བྱས་ནས་

སྤྲོས་པ་མེད་པའི་དཀྱིལ་འཁོར་དུ་འཇུག་པར་བྱེད་དོ། །དེའང་འཇུག་པ་ལ་གཉིས་ཏེ། ཐུན་མོང་གི་འཇུག་པ་དང༌། ཐུན་མོང་མ་
ཡིན་པའི་འཇུག་པའོ། །དང་པོ་ལ་ལྔ་ལས། གསོལ་བ་བཏབ་པ་ནི། བླ་མ་རྡོ་རྗེ་འཛིན་པ་ནི། །ཁམས་གསུམ་འཁོར་
བའི་གཉེན་གཅིག་པུ། །འགྲོ་བ་མགོན་མེད་རྣམས་ཀྱི་སྐྱབས། །ཐར་པའི་ལམ་སྐས་ཆེན་པོ་སྟེ། །མ་རིག་
སེལ་བའི་སྒྲོན་མེ་ལ། །མུན་པའི་ཚོགས་བདག་སྐྱབས་སུ་མཆི། །འཁོར་བ་འདམ་གྱི་མཚོ་ནང་དུ། །བྱིང་བ་
སྐྱབས་མེད་བདག་ལ་སྐྱོབས། །ཉོན་མོངས་སྡུག་བསྔལ་མེ་འབར་བ། །ཐུགས་རྗེའི་བརླན་གྱིས་བསིལ་བར་
མཛོད། །ཅེས་པ་གསུམ་དང་། བླ་མ་རྡོ་རྗེ་འཛིན་པ་ཆེན་པོ་རྣམས་དགོངས་སུ་གསོལ། ཕྱོགས་བཅུའི་སངས་
རྒྱས་དང་བྱང་ཆུབ་སེམས་དཔའ་རྣམས་ཏེ། རྡོ་རྗེ་དང༌། རིན་པོ་ཆེ་དང༌། པདྨ༌དང༌། ལས་དང༌། དེ་བཞིན་
གཤེགས་པའི་རིགས་ཐམས་ཅད་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བ་དུས་འདི་ནས་
བཟུང་སྟེ། སྙིང་པོ་བྱང་ཆུབ་ལ་མཆིས་ཀྱི་བར་དུ་བླ་མ་རྡོ་རྗེ་འཛིན་པ་ཆེན་པོས་བདག་གི་ལུས་བྱིན་གྱིས་
བརླབ་ཏུ་གསོལ། ངག་བྱིན་གྱིས་བརླབ་ཏུ་གསོལ། སེམས་བྱིན་གྱིས་བརླབ་ཏུ་གསོལ། སྣང་བ་བྱིན་གྱིས་
བརླབ་ཏུ་གསོལ། སྨིན་པར་མཛད་དུ་གསོལ། གྲོལ་བར་མཛད་དུ་གསོལ། གང་བར་མཛད་དུ་གསོལ།
རྒྱས་པར་མཛད་དུ་གསོལ། ཆེར་འཕེལ་བར་མཛད་དུ་གསོལ། ཅེས་པ་གསུམ་བརྗོད་དོ། །སྡོམ་པ་གཟུང་བ་ནི། བླ་
མ་རྡོ་རྗེ་འཛིན་པ་ཆེན་པོ་རྣམས་དགོངས་སུ་གསོལ། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་
རྣམས་ཏེ། རྡོ་རྗེ་དང༌ ། རིན་པོ་ཆེ་དང༌། པདྨ༌དང༌། ལས་དང༌། དེ་བཞིན་གཤེགས་པའི་རིགས་རྣམས་
དགོངས་སུ་གསོལ། བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ། སྙིང་པོ་བྱང་ཆུབ་ལ་མཆིས་ཀྱི་
བར་དུ། སངས་རྒྱས་ཆོས་དང་དགེ་འདུན་ཏེ། །བླ་ན་མེད་པའི་དཀོན་མཆོག་གསུམ། །བླ་མ་ལ་ཡང་ཕྱག་
འཚལ་ལོ། །བླ་མ་རྡོ་རྗེ་འཛིན་པ་དང༌། །དཀོན་མཆོག་གསུམ་ལ་སྐྱབས་སུ་མཆི། །སྡིག་པ་ཐམས་ཅད་སོ་
སོར་བཤགས། །བྱང་ཆུབ་སེམས་ནི་བླ་ན་མེད། །དམ་པ་བདག་གིས་བསྐྱེད་པར་བགྱི། །རིགས་ལྔའི་དམ་
ཚིག་རྗེས་གཟུང་སྟེ། །རྡོ་རྗེ་དྲིལ་བུ་ལ་སོགས་པ། །དམ་ཚིག་རྫས་རྣམས་གཟུང་བར་བགྱི། །བླ་ན་མེད་པའི་
དཀོན་མཆོག་གསུམ། །ནམ་དུ་ཡང་ནི་མི་གཏོང་ངོ༌། །རྡོ་རྗེ་སློབ་དཔོན་མི་གཏོང༌ངོ༌། །རྡོ་རྗེ་སྤུན་སྲིང་
རྣམས་ལ་ཡང༌། །ནམ་ཡང་སྨད་པར་མི་བྱའོ། །སེམས་ཅན་རྣམས་ལ་འཚེ་བ་སྤང༌། །འཕགས་པ་རྣམས་ལ་
སྨད་མི་བགྱི། །ཉན་ཐོས་རང་རྒྱལ་རྣམས་ལ་ཡང༌། །ཅུང་ཟད་བརྙས་པ་མི་བྱ་ཞིང་། །སྔགས་འཆང་སྤང་བར་
མི་བྱའོ། །བསྙེན་སྒྲུབ་ལས་ཀྱི་མཐའ་རྣམས་ཀྱང༌། །དུས་འདི་ཉིད་ནས་གཟུང་བར་བགྱི། །དམ་ཚིག་སྡོམ་པ་
ལ་གནས་ཤིང༌། །སྐུ་གསུང་ཐུགས་ལས་མི་འདའོ། །སྲོག་ཆགས་གསོད་པར་མི་བྱ་ཞིང༌། །དམ་ཆོས་ནམ་

ཡང་མི་གཏོང་ངོ༌། །བླ་མའི་བྱ་བ་མི་གཏོང་ཞིང༌། །འཁྲུལ་པའི་བྱ་བ་མི་བགྱིད་དོ། །སེམས་ཅན་སྨིན་པ་ཉིད་
དང་ནི། །མ་གྲོལ་བ་རྣམས་དགྲོལ་བ་དང༌། །མ་བརྒལ་བ་རྣམས་བསྒྲལ་བར་བགྱི། །དབུགས་མ་བྱུང་
རྣམས་དབུགས་དབྱུང༌ཞིང༌། །སེམས་ཅན་མྱ་ངན་འདས་ལ་དགོད། །བསྟན་པ་སྨད་པར་མི་བྱ་ཞིང༌། །བླ་མ་
ལ་ཡང་ཡོན་དབུལ་ལོ། །འཁོར་བ་རིང་དུ་སྤང་བྱ་ཞིང་། །མྱ་ངན་འདས་པ་བླང་བར་བགྱི།།
དགེ་སློང་སེམས་སུན་མི་དབྱུང་ཞིང༌། །བསམ་གཏན་སྒོམ་པ་དཀྲུགས་མི་བྱ། །ཆོས་དང་གང་ཟག་མི་སྨད་
ཅིང༌། །ཁྱད་པར་དཀྱིལ་འཁོར་བསྒོམ་པར་བགྱི། །རྫོགས་རིམ་སྒོམ་ལས་མི་འདའ་ཞིང༌། །ཅི་ལྟར་བླ་མས་
གསུངས་པ་ལས། །བདག་ནི་ནང་ཡང་མི་འདའོ། །ཞེས་པ་གསུམ་བརྗོད་དོ། །དམ་ཚིག་གི་ཆུ་སྦྱིན་པ་ནི། འོ་མ་དང་
སྨན་སྤོས་ཀྱི་ཐིགས་པ་རེ་སྙིམས་པར་བླུགས་ལ། ཧཱུཾ་འདི་ནི་དམ་ཚིག་དམྱལ་བའི་ཆུ། །དམ་ཚིག་འདས་ན་དམྱལ་མེ་
སྲེག །བསྐལ་པ་བགྲངས་ཀྱིས་མི་ལང་པར། །སྡུག་བསྔལ་ཆེན་པོ་མྱོང་བར་འགྱུར། །དེ་བས་དམ་ཚིག་སྲོག་
གི་ཆུ། །སྙིང་ལ་བཞག་པས་ཐུབ་པར་གྱིས། །གལ་ཏེ་ཉམས་པར་མ་གྱུར་ན། །འདི་ནི་དམ་ཚིག་དངོས་གྲུབ་
ཆུ། །མཆོག་དང་ཐུན་མོང་ལོངས་སྤྱོད་ཅིང༌། །རྫོགས་པའི་སངས་རྒྱས་འབྲས་བུ་ཐོབ། །དེ་བས་འདི་ཉིད་
ཐུབ་པར་གྱིས། །ཞེས་པ་རེ་རེ་ནས་བརྗོད་དོ། །དམ་ཚིག་ཁས་བླངས་པ་ནི། སློབ་མས། བདག་ནི་དུས་འདི་ནས་བཟུང་
ནས། །བྱང་ཆུབ་མ་ཐོབ་བར་དག་ཏུ། །འཁྲུལ་པའི་བྱ་བ་བྱེད་རེ་ཀན། །བླ་མས་ཅི་གསུང་མི་ཉན་རེ། །
སེམས་ཅན་ཀུན་ལ་འཚེ་རེ་ཀན། །བདེ་ཆེན་ལམ་དུ་མི་སློང་རེ། །འཇིག་རྟེན་འདོད་ཕྱིར་འབྲང་རེ་ཀན། །ལྟ་
དང་སྒོམ་དང་སྤྱོད་པ་ནི། །སྲོག་གི་ཕྱིར་ཡང་གཏོང་རེ་ཀན། །དུར་ཁྲོད་ལ་སོགས་དབེན་པའི་གནས། །འདི་
ནས་བཟུང་སྟེ་མི་བསྟེན་རེ། །མདོར་ན་འཇིག་རྟེན་བྱ་བ་གཏོང༌། །འདས་པའི་བྱ་བ་གཏོང་རེ་ཀན། །ཞེས་པ་
གསུམ་བརྗོད་དོ། །དམ་ཚིག་བསྒྲགས་ཏེ་སྡོམ་པ་སྦྱིན་པ་ནི། ཀྱེ་སྐལ་ལྡན་སེམས་ཀྱི་བུ་གཅིག་ཉོན། །ཕྱི་ནང་གསང་
བའི་ཐེག་པ་དང༌། །དམ་ཆོས་བསྒྲུབ་པར་དམ་ཆོས་ཤིག །སེམས་ཅན་ཀུན་ལ་བྱམས་པའི་སེམས། །དུས་
འདི་ཉིད་ནས་མ་སྤངས་ཤིག །དཀྱིལ་འཁོར་འཁོར་ལོ་བསྒོམས་པ་དང༌། བླ་མ་ནམ་ཡང་མ་སྤངས་ཤིག །
རྡོ་རྗེ་མཆེད་ལ་མི་ཁྲོ་ཞིང༌། །དཀོན་མཆོག་གསུམ་པོ་བཀུར་བ་དང༌། །ཇི་ལྟར་སྔགས་ཀྱི་དམ་ཚིག་དང༌། །
སྡོམ་པ་ཐམས་ཅད་གཟུང་བར་བགྱི། །བསྟན་པ་ཀུན་ལ་གནོད་པ་སྤོངས། །ཐར་པའི་ལམ་དུ་འགྲོ་བར་གྱིས།།
ཀྱེ་སྐལ་ལྡན་རྫོགས་པའི་རང་བཞིན་ཅན། །དབང་བསྐུར་ཆོ་ག་ཅི་ལྟ་བུར། །གཞན་ལ་རྗོད་པར་མ་བྱེད་ཅིག།
དམ་ཚིག་རྣམས་དང་སྔགས་ཀྱི་ཚིག །དབང་བསྐུར་མ་ཐོབ་མི་རྣམས་ལ། །ནམ་ཡང་བཤད་པར་མ་བྱེད་ཀྭ་
ཡེ། །འཁོར་བ་རིང་དུ་སྤང་བར་གྱིས། །གང་གིས་རྡོ་རྗེ་འཛིན་གྱུར་པའི། །དངོས་གྲུབ་རྣམས་ནི་མ་གཏོང་

ཞིག །ཅེས་པ་གསུམ་བརྗོད་དོ། །གཉིས་པ་ཐུན་མོངས་མ་ཡིན་པའི་འཇུག་པ་ལ་གསུམ་ལས། དང་བོ་གསོལ་བ་གདབ་པ་ནི།
མཎྜལ་ཕུལ་ལ། སློབ་མས། བླ་མ་རྡོ་རྗེ་འཛིན་པ་ལ། །བདག་ནི་སྐལ་ལྡན་སྙིང་གི་བུ། །དད་པས་རབ་ཏུ་ཉན་
པར་འཚལ། །རང་བཞིན་རྫོགས་པ་ཆེན་པོ་ཡི། །དབང་བསྐུར་ནང་དུ་འཇུག་ལགས་པས། །དཔའ་བོ་རྡོ་རྗེ་
བླ་མ་ཡིས། །རང་གི་སེམས་ཀྱི་གནས་ལུགས་ཀྱི། །ཨ་ཏིའི་དཀྱིལ་འཁོར་བསྟན་ཏུ་གསོལ། །བདག་ནི་ཡང་
དག་འདིར་ཞུགས་ནས། །སླར་ཡང་ལྡོག་པར་མི་བགྱིད་དོ། །ཞེས་པ་གསུམ་བརྗོད་དོ། །གཉིས་པ་རྗེས་གནང་སྦྱིན་པ་
ནི། བླ་མས། ཨེ་མ་བུ་ཁྱོད་སྐལ་བ་བཟང༌ ། །སྐལ་ལྡན་བྱང་ཆུབ་སེམས་ཆེན་པོ། །སྔོན་ཆད་རང་བཞིན་
རྫོགས་ཆེན་གྱི། །དབང་བསྐུར་ནང་དུ་མ་ཞུགས་པས། །དོ་ནུབ་སྐལ་ལྡན་བུ་ཁྱོད་ལ། །རྫོགས་ཆེན་དཀྱིལ་
འཁོར་བསྟན་པར་བྱ། །སེམས་ཀྱི་རྟོག་པ་ཀུན་སོལ་ལ། །འཇིག་རྟེན་བཅིངས་པ་ཀུན་གྲོལ་གྱིས། །འདི་ལ་
སྤང་བླང་ཐ་སྙད་བྲལ། །རིགས་དང་རྒྱུད་རྣམས་སྦྱངས་པ་ཡིས། །ལུས་ངག་བདེ་བའི་རྟེན་ཡིན་པས། །དེང་
ནས་བརྩམས་ཏེ་སླར་མ་ལྡོག །ཅེས་པ་ལན་ཅིག་བརྗོད་དོ། །གསུམ་པ་རིག་པའི་མེ་ཏོག་དོར་བ་ནི། ཐུགས་ཀྱི་དཀྱིལ་
འཁོར་གྱི་སྒོ་མཐའ་བཞི་དང་བྲལ་བ་ནས་འཇུག་སྟེ། སློབ་མས་སྟོད་གཡོགས་ཕུད་ལ། ཐལ་མོ་སྙིང་གར་སྦྱར་ནས། བླ་མའི་
ཐུགས་ཀར་མིག་གཏད་ལ། ཨཱ་ལི་ཀཱ་ལིའི་ཕྲེང་བས་སྙིང་ནང་དུ་བསྐོར་བར་བསམས་ཏེ། མ་ཡེངས་པར་ལྷན་ནེར་གློད་པས།
གང་ལ་ཡང་འཛིན་པ་མེད་པའི་ངང་དུ་གནས་པ་ནི། བསྲེ་བ་ཐུན་མོང་མ་ཡིན་པ་ཞེས་བྱའོ། །དོན་གཉིས་པ་དབང་བསྐུར་བ་
དངོས་ལ་གཉིས་ཏེ། ཡེ་གེ་འཁོར་ལོའི་དབང་དང༌། ཆོས་ཉིད་དོན་གྱི་དབང་ངོ༌། །དང་པོ་ལ་གསུམ་ལས། ཆོས་དབྱིངས་ཡི་གེའི་
དབང་ནི། ཨཱ་རིང་པོ་དབྱངས་དང་བཅས་པ་བརྗོད་པས། ལུས་ཀྱི་ནང་ཐམས་ཅད་ཨ་དཀར་པོས་ཤིག་ཤིག་གང་བའི་ཨ་ལས་
འོད་ཟེར་ཁ་དོག་ལྔ་ལྡན་ཡར་འཕྲོས་པས། ནམ་མཁའི་དཀྱིལ་ནས་ཀུན་བཟང་ཡབ་ཡུམ་སྙོམས་པར་ཞུགས་པའི་སྦྱོར་མཚམས་
སུ་ཕོག བདུད་རྩི་འོད་ལྔའི་ཆར་བབས་པས། རང་གི་སྤྱི་གཙུག་ནས་ལུས་ཀྱི་ཕྱི་ནང་ཀུན་ཁེངས་པ་ལ་བློ་བཞག་ནས། སྤྱི་བོ།
མགྲིན་པ། སྙིང་ག་གསུམ་དུ་དྲི་དང༌། འོ་མའི་ཐིག་ལེ་བྱས་དུས་ཐིག་ལེ་ཉི་ཟླ་ཁ་སྦྱོར་དུ་དམིགས་པའི་སྟེང་དུ། སངས་རྒྱས་ཀྱི་སྐུ་
གསུང་ཐུགས་འོད་ལྔའི་གོང་བུར་གྱུར་པ་སྙིང་ནང་དུ་སོང་བ་འོད་དུ་ཞུ་བས་ལུས་ངག་ཡིད་གསུམ་བདེ་གསལ་མི་རྟོག་པར་སོང་
བར་བསྒོམ་མོ། །དེའི་དུས་སུ་རླུང་དལ་བུས་ཨ་བརྗོད་པའི་མཚམས་སུ། རང་རང་གི་གསང་མཚན་བཅུག་ལ་སྐྱེ་མེད་དུ་སྦ་བར་
མཛད་དུ་གསོལ། ཅེས་བཟླས་ཤིང་འཕྲོ་གཅོད་དུས་འཁོར་ལོ་བཞིའི་དབུས་སུ་ཨ་རྣམས་བསྡུས་ལ། སྟོང་ཉིད་ཀྱི་ངང་ལ་དར་
ཅིག་བསྒོམ་པར་བྱའོ། །སྐྱེ་མཆེད་ཡི་གེའི་དབང་ལ་གཉིས་ལས། ཨཱ་ལི་ནི་དམིགས་པ་གཞན་རྣམས་དེ་དང་འདྲ་བ་ལས། ཁྱད་
པར་དུ་རྩ་རྣམས་ཀྱི་ནང་ནས་ཨཱ་ལི་དམར་པོ་འོད་འཕྲོ་བ་ཤིག་ཤིག་བྱུང་བའི་འོད་ཀྱིས་ནམ་མཁར་ཁྱབ་ཅིང་སྒྲ་སྐད་གྲགས་པར་
བསམས་ལ། ཨ་ཨཱ། ཨི་ཨཱི། ཨུ་ཨཱུ། རྀ་རྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨ༔ ཞེས་རིང་ཐུང་རན་པར་བཟླས་ནས་རྗེས་ལ།
མིག་ཕུགས་ཀྱི་རྩ་གཏེམས་ལ་ཐིག་ལེ་བྱ་ཞིང་། ཡི་གེ་རྣམས་འཁོར་ལོ་བཞིར་སྦས་ཏེ། སྐྱེ་མེད་ཀྱི་ངང་ལ་གཞག་གོ །ཀཱ་ལི་ནི་དཀར་
པོར་བསམས་ལ་སྔར་བཞིན་བཟླས་ཤིང༌། ཁྱད་པར་དུ་ཕྱིར་མངོན་པར་ཁོང་པའི་ནང་ཐམས་ཅད་ཁེངས་པར་བསམ་ཞིང༌། ཀ་

ཁ་ག་གྷ་ང༌། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵ།
ཞེས་བཟླས་པའི་རྗེས་ལ། རྣ་བའི་གཤོང་བུའི་རྩ་གཏེམས་ལ་ཐིག་ལེ་བྱུགས་ཏེ། ཡི་གེ་འཁོར་ལོ་བཞིར་སྦས་ལ་སྟོང་ཉིད་བསྒོམ་
མོ། །གསུམ་པ་རང་བྱུང་གི་ཡི་གེའི་དབང་ལ་གསུམ་ལས། སྐུའི་ཡི་གེ་ནི་ཐིག་ལེ་སྤྱི་གཙུག་ཏུ་བྱུགས་ལ། སློབ་མ་རྣམས་ཨཱོྃ་དཀར་
པོ་རེར་བསམས་པའི་འོད་ཟེར་གྱིས་ནམ་མཁའི་དབྱིངས་ཁྱབ་པའི་ཁྲོད་ན་ཨཱོྃ་དུ་མེ་རེ་རེ་ཡོད་པ་ལས། རང་སྒྲས་འཇིག་རྟེན་ཁྱབ་
པར་བསམས་ལ། ཨཱོྃ་དྲག་ཤུལ་དང་བཅས་པ་བརྗོད་ཅིང༌། མགྲིན་པའི་རྩ་གཏེམས་ཤིང་སྟོང་པས་རྒྱས་གདབ་བོ། །གསུང་གི་ཡི་
གེ་ནི། ཐིག་ལེ་མགྲིན་པར་བྱས་ཏེ། ཨཱཿདམར་པོ་བསམས་ནས། ཨཱཿབརྗོད་པས། འོད་ཟེར་དང་རང་སྒྲས་ནམ་མཁའ་གང་བར་
དམིགས་ལ། མཆན་ཁུང་གི་རྩའམ་བདུད་རྩིའི་ཐེམ་བུའི་རྩ་གཏེམས་ལ་སྟོང་པས་རྒྱས་གདབ་བོ། །ཐུགས་ཀྱི་ཡི་གེ་ནི། ཐིག་ལེ་
སྙིང་གར་བྱུགས་ཏེ། ཧཱུྃ་མཐིང་ག་བསམ་ལ། ཧཱུཾ་བརྗོད་ནས། སྐྱེས་པ་ལ་ནུ་མ་གཡོན་པའི་འོག་གི་འཕར་རྩ་གཏེམས་ཤིང་སྟོང་
བས་རྒྱས་གདབ་པོ། །གཉིས་པ་ཆོས་ཉིད་དོན་གྱི་དབང་ལ་བཞི་ལས། བདེ་ཆེན་སྤྱི་བླུགས་ཀྱི་དབང་ནི། སློབ་མའི་སྨིན་མཚམས་
སུ་ཐིག་ལེ་ལན་གཉིས་བརྩེགས་མར་བྱུགས་པ་ཉི་ཟླ་ཁ་སྦྱོར་དུ་གྱུར་པས་སེམས་ཉིད་སྤྲོ་བསྡུ་མེད་པའི་ངང་ལ་སྒོམ་དུ་བཅུག་ནས།
བུམ་པ་སྤྱི་བོར་བཞག་པའི་ནང་ནས། ཚིག་འདི་དག་རང་བྱུང་དུ་ལྷང་ལྷང་བྱུང་བས། སེམས་ཉིད་ཀྱི་དོན་ངོ་སྤྲད་པ་ནི། བླ་མས་
ཆོས་ཉིད་ཀྱི་ངང་ནས་རིག་པ་རྒྱ་བསྐྱེད་ལ་དབྱངས་སྙན་པོས་བརྗོད་པ་ནི། ཆོས་ཐམས་ཅད་བརྗོད་དུ་མེད་པའོ། །བསམ་
དུ་མེད་པའོ། །མཚོན་དུ་མེད་པའོ། །བལྟར་མེད་པའོ། །མཚན་མ་མེད་པའོ། །སྨོན་པ་མེད་པའོ། །སྤྲོས་པ་
མེད་པའོ། །སྤྲོས་པའི་མཐའ་ཐམས་ཅད་དང་བྲལ་བའོ། །ཞེས་བརྗོད་ལ། ད་ལྟར་གྱི་སེམས་ཉིད་རང་བཞིན་
གྱིས་རྣམ་པར་དག་པ་ཡེ་གྲོལ་ཆེན་པོའི་ངོ་བོ་ལ་རང་མཚན་དུ་ངག་གིས་བརྗོད་དུ་མེད། ཡིད་ཀྱིས་བསམ་དུ་
མེད། དཔེས་མཚོན་དུ་མེད། མིག་གིས་བལྟར་མེད། འདིའོ་ཞེས་མཚན་མ་མེད། དྲན་རྟོག་གི་སྤྲོས་པ་མེད།
ཐོབ་བྱའི་སྨོན་པ་མེད། ཡོད་མེད་ཀྱི་སྤྲོས་པའི་མཐའ་དང་བྲལ་བར་ངོ་ཤེས་པར་གྱིས་ཤིག ཅེས་བརྗོད་དོ། །
དེའི་དུས་སུ་རེ་རེ་བཞིན་གྱི་སྙིམས་པར་བུམ་ཆུ་བླུགས་ལ། ཨ་ཨཱ་ཞེས་བརྗོད་ནས་རོལ་མོ་དཀྲོལ་ལོ། །གཉིས་པ་རྒྱས་གདབ་
ཚངས་པའི་དབང་ནི། བླ་མས། ཨེ་མ་ཧོ། ཆོས་ཉིད་སྤྲོས་དང་བྲལ་བའི་བདེ་ཆེན་དེ། །བལྟར་མེད་བསམ་ཡུལ་
འདས་པ་ངོ་མཚར་ཆེ། །གཉིས་མེད་རང་སྣང་ཀུན་ཁུབ་ཡེ་ཤེས་ཉིད། །རང་རིག་མངོན་དུ་སྣང་བ་ངོ་མཚར་
ཆེ། །བྱ་བྲག་རང་བཞིན་རྫོགས་ཆེན་གནས་ལུགས་ཉིད། །མ་བཙལ་རང་ལས་བྱུང་བ་ངོ་མཚར་ཆེ། །ངོ་བོ་
སྤྲོས་བྲལ་རང་བཞིན་རྣམ་དག་ཉིད། །དགེ་སྡིག་མཐའ་ལས་འདས་པ་ངོ་མཚར་ཆེ། །རང་སྣང་སྤྲོས་པ་མེད་
པའི་རང་རིག་ཉིད། །ལྟ་སྒོམ་སྤྱོད་པར་སྣང་བ་ངོ་མཚར་ཆེ། །རང་ལས་བྱུང་བའི་འོད་ཀྱི་སྒྲོན་མ་ཉིད། །
མངོན་སུམ་ཡུལ་དུ་སྣང་བ་ངོ་མཚར་ཆེ། །ངོ་བོ་རང་བཞིན་ཐུགས་རྗེ་ཕྱོགས་མེད་པའི། །སྐུ་གསུམ་ཡེ་ནས་
ཤར་བ་ངོ་མཚར་ཆེ། །བརྗོད་མེད་རྣམ་པར་དག་པའི་ཡེ་ཤེས་ཉིད། །དག་པའི་ཡུལ་ལ་སྣང་བ་ངོ་མཚར་ཆེ།།

མ་རིག་མུན་སེལ་ཐིག་ལེ་སྟོང་པ་ཉིད། །དབང་པོའི་ཡུལ་ལ་སྣང་བ་ངོ་མཚར་ཆེ། །ཞེས་བརྗོད་ནས། ད་ལྟར་
གྱི་རིག་པ་སྟོང་གསལ་སྤྲོས་པ་དང་བྲལ་བ་འདི་ཉིད། བལྟར་མེད་ཅིང་བསམ་དུ་མེད་ལ། སོ་སོ་རང་རིག་གི་
སྤྱོད་ཡུལ་དུ་སྣང་བ་གཉིས་མི་འགལ་བ་ངོ་མཚར། རང་རིག་གཉིས་སུ་མེད་པ་དང་རང་གི་རིག་པ་གཉིས་མི་
འགལ་བ་ངོ་མཚར། རང་བཞིན་རྫོགས་པ་ཆེན་པོ་ཡེ་ནས་བྱ་རྩོལ་དང་བྲལ་བ་དང༌། ཐབས་ཀྱིས་རང་ལ་
སྣང་བ་མི་འགལ་བ་ངོ་མཚར། རིག་པའི་ངོ་བོ་དགེ་སྡིག་ལས་འདས་པ་དང༌། རིག་པ་ཉིད་ལྟ་སྒོམ་སྤྱོད་པར་
སྣང༌བ་དང༌། རང་གདངས་ཆོས་ཉིད་མངོན་སུམ་དང༌། སྟོང༌གསལ་འཆར་བ་སྐུ་གསུམ་དུ་བྱུང་བ་དང༌།
བརྗོད་དུ་མེད་པའི་ཡེ་ཤེས་རིག་པའི་ངོ་བོར་སྣང་བ་དང༌། ཐིག་ལེ་སྟོང་པའི་སྒྲོན་མ་རྣམས་མིག་ལམ་དུ་
མཐོང་བ་རྣམས་ངོ་མཚར་ཆེ་ཞེས་བརྗོད་དོ། །གསུམ་པ་རིག་པ་རྩལ་གྱི་དབང་ནི། བླ་མས། དངོས་པོ་གང་ལའང་རང་
བཞིན་མེད་པའོ། །བལྟར་མེད་པའོ། །སྲོག་མེད་པའོ། །སྙིང་པོ་མེད་པའོ། །ཡ་མ་བརླའོ། །ཚིག་མེད་པའོ།།
ཡི་གེ་མེད་པའོ། ། །སྒྲ་མེད་པའོ། ། །ཐ་སྙད་མེད་པའོ། །བརྗོད་དུ་མེད་པའོ། །ཞེས་བརྗོད་ནས། སེམས་ཉིད་
འདི་ལ་ངོ་བོ་མ་གྲུབ་པས་རང་བཞིན་མེད། ངོས་བཟུང་མེད་པས་བལྟར་མེད། ཡོད་མེད་ལས་འདས་པས་
སྲོག་མེད། ཡིན་མིན་མེད་པས་སྙིང་པོ་མེད། མེད་ལ་སྣང་ལ་ངོ་བོས་སྟོང་པས་ཡ་མ་བརླ། གང་དུའང་མ་
གྲུབ་པས་ཚིག་མེད། དམིགས་བསམ་དང་བྲལ་བས་ཡི་གེ་མེད། ངག་ལས་འདས་པས་སྒྲ་མེད། སྨྲ་བསམ་
ལས་འདས་པས་ཐ་སྙད་མེད། བརྗོད་བྱ་ལས་འདས་པས་བརྗོད་དུ་མེད་པའོ། །ཞེས་བཤད་པར་བྱའོ། །བཞི་བ་
ཀུན་ཏུ་བཟང་པོ་ཆོས་ཉིད་ལྷུན་གྱིས་གྲུབ་པའི་དབང་ནི། བླ་མས། ཆོས་རྣམས་ཐམས་ཅད་སྟོང་ཞིང་བདག་མེད་ལ། །
འདོད་ཅིང་ཞེན་པའི་བློ་ནི་ཡོངས་རེ་འཁྲུལ། །ཆོས་ཀྱི་དབྱིངས་ཉིད་སྤྲོས་དང་བྲལ་བ་ལ། །མཚན་མ་ཚིག་
ཕྱིར་འབྲངས་པ་ཡོངས་རེ་འཁྲུལ། །སྙིང་པོ་དོན་གྱི་ཡེ་ཤེས་རང་ཤར་ལ། །གཞན་བྱུང་རྩོལ་སྒྲུབ་བྱེད་པ་ཡོངས་
རེ་འཁྲུལ། །སེམས་ཉིད་སྐྱེ་ཤི་གཉིས་ལས་འདས་པ་ལ། །སྐྱེ་འགག་གཉིས་སུ་འཛིན་པ་ཡོངས་རེ་འཁྲུལ། །
འབྲས་བུ་རང་རྫོགས་སྨོན་ལམ་བྲལ་བ་ལ། །རྣམ་དཔྱོད་དུས་ལ་བལྟས་པ་ཡོངས་རེ་འཁྲུལ། །བདེ་
སྡུག་ཐམས་ཅད་རིག་པའི་ཆོ་འཕྲུལ་ལ། །བླང་དོར་གཉིས་སུ་འཛིན་པ་ཡོངས་རེ་འཁྲུལ། །ཀུན་ཏུ་བཟང་པོ་
རང་ལ་གནས་པ་ལ། །ཡི་དམ་གཞན་ནས་ཚོལ་བ་ཡོངས་རེ་འཁྲུལ། །བདག་ཉིད་ཡེ་ནས་སངས་རྒྱས་ཡིན་པ་ལ།།
ངན་སོང་གསུམ་དུ་འཛིན་པ་ཡོངས་རེ་འཁྲུལ། །འཁོར་བ་ནང་སོང་རོལ་པར་ཡེ་ཤར་ལ། །ཡང་དག་སངས་
རྒྱས་འདོད་པ་ཡོངས་རེ་འཁྲུལ། །དུག་ལྔ་མ་སྤངས་རང་བྱུང་ཆེན་པོ་ལ། །ཉོན་མོངས་སྤང་བྱར་འཛིན་པ་
ཡོངས་རེ་འཁྲུལ། །འཁྲུལ་པའི་སྣང་བ་ཆོས་སྐུར་རང་ཤར་ལ། །དངོས་པོ་བདག་ཏུ་འཛིན་པ་ཡོངས་རེ་

འཁྲུལ། །ཐེག་པ་རིམ་དགུ་རང་ལ་ཤར་བ་ལ། །སོ་སོའི་འདོད་གཞུང་འཛིན་པ་ཡོངས་རེ་འཁྲུལ། །ཞེས་པའི་
དོན་ནི། ཀྱེ་སྐལ་ལྡན་རྣམས་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་གདོད་ནས་སྟོང་ཞིང་
བདག་མེད་པས་དགག་སྒྲུབ་བླང་དོར་མེད་པའི་རང་བཞིན་དུ་གནས་པ་ངོ་ཤེས་པར་གྱིས་ཤིག  དེ་ལྟར་མ་
ཤེས་ཤིང་གང་ཟག་དང་ཆོས་ཀྱི་བདག་གཟུང་འཛིན་རང་ཚན་དུ་ཞེན་ཅིང་ཆགས་ན་འཁོར་བའི་ཁ་བརྒྱུད་
པས་འཁྲུལ་པ་རང་རྒྱུད་པ་ཡིན་ནོ། །ཕྱི་སྣང་བའི་དངོས་པོ་ས་ཆུ་མེ་རླུང༌། ནང་ཕུང་པོ་ཁམས་དང་སྐྱེ་མཆེད་
ལ་སོགས་པའི་དབྱིངས་སམ། འབྱུང་གནས་ནི། སྤྲོས་པ་མཐའ་དག་དང་བྲལ་བ་ནམ་མཁའ་ལྟ་བུ་ཡིན་པས།
སེམས་ཉིད་རང་བྱུང་གི་ཡེ་ཤེས་དངོས་མེད་ཟང་ཐལ་དུ་ཤེས་པར་གྱིས་ཤིག དེ་ལྟར་མ་ཤེས་པར་སྣང་བ་
དང་སེམས་སུ་ཨ་འཐས་ཤིང༌། བདེན་ཞེན་གྱི་བློ་ཚིག་དང་ཐ་སྙད་དུ་མར་བཏགས་པའི་ཕྱིར་སེམས་འབྲང་
ནས་འཁྲུལ་ལོ། །སྙིང་པོ་དོན་གྱི་ཡེ་ཤེས་རང་ཆས་ལྷུན་གྲུབ་ཏུ་རང་ལ་ད་ལྟ་ནས་གནས་པ་དེ་ངོ་ཤེས་པར་
གྱིས་ཤིག དེ་ལྟར་མ་ཤེས་པར་ད་ལྟ་རྒྱུ་རྐྱེན་གྱིས་བསྒྲུབས་པས། དུས་ཕྱིས་དག་པའི་ཡེ་ཤེས་རྙེད་པར་
འགྱུར་རོ་སྙམ་ནའང༌། རང་ངོ་མ་ཤེས་པས་འཁྲུལ་བའོ། །རང་གི་སེམས་ཉིད་དངོས་པོ་ངོས་གཟུང་མེད་པ་
ལ། སྐྱེ་ཤི་མེད་པའི་རང་བཞིན་དུ་ཤེས་པར་གྱིས་ཤིག དེར་མ་ཤེས་ཏེ། སྐྱེ་ཤིར་འཛིན་པས་སྐྱེ་འགག་ཏུ་
ཞེན་ན་འཁྲུལ་པའོ། །སྐུ་གསུམ་འདུ་འབྲལ་མེད་པ་རང་ཆས་སུ་ཚང་བས་རིག་སྟོང་ཆོས་ཉིད་སྐུར་ཤེས་པར་
གྱིས་ཤིག མ་ཤེས་ན་འབད་རྩོལ་བྱས་པའི་མཐར་བསྐལ་པ་དུ་མ་ནས་སངས་རྒྱས་འགྲུབ་པར་འདོད་པ་
འཁྲུལ་པ་ཡིན་ནོ། །བདེ་སྡུག་བར་མ་ཐམས་ཅད་རང་གི་སེམས་ལས་ཤར་བར་མཉམ་ཞིང་ངོ་བོ་མེད་པས།
ཡེ་གྲོལ་རིག་པའི་ཆོ་འཕྲུལ་དུ་ཤེས་པར་གྱིས་ཤིག མ་ཤེས་པར་འདོད་པ་བསྒྲུབ། མི་འདོད་པ་འདོར་བ།
བདེ་སྡུག་སོ་སོར་ཞེན་ན་གཉིས་མེད་གཉིས་སུ་བཟུང་བས་འཁྲུལ་པའི་རང་བཞིན་ཡིན་ནོ། །རང་གི་རིག་པ་
རང་བྱུང་གི་སངས་རྒྱས་ཀུན་ཏུ་བཟང་པོར་ཤེས་པར་གྱིས་ཤིག མ་ཤེས་པར་མཚན་མ་རྟོག་བསྒོམ་གྱིས་ཡི་
དམ་གཞན་ནས་བཙལ་ཀྱང་། རང་གི་ཡིད་དཔྱོད་གོམས་པའི་རྣམ་རྟོག་ལས་གཞན་མེད་པས་འཁྲུལ་ལོ།
།
རིག་པའི་ངོ་བོ་ལ་ལས་དང་ཉོན་མོངས་པ་ཡེ་ནས་སངས་ཤིང༌། མཁྱེན་པའི་ཡེ་ཤེས་ཡེ་རྒྱས་སུ་ཡོད་པ་ངོ་
ཤེས་པར་གྱིས་ཤིག མ་ཤེས་པར་ངན་སོང་དུ་ལྟུང་གིས་དོགས་ནས་འཇིགས་པའང་ནོར་བའི་བློ་ཡིན་ནོ། །
རང་རིག་གི་སྣང་ཚུལ་ལ་མར་འཁོར་བ་འགྲོ་དྲུག་གི་ཞིང༌དང༌། ཡར་མྱ་ངན་ལས་འདས་པ་སྐུ་གསུམ་གྱི་
རོལ་པ་ཡེ་ཤར་ལྷུན་གྲུབ་ཀྱི་སྦུབས་ལ་ཡོད་པ་ངོ་ཤེས་པར་གྱིས་ཤིག མ་ཤེས་པར་འཁོར་འདས་སོ་སོར་
ཞེན་ནས་འཁྲུལ་པ་སྤངས་ཏེ། མ་འཁྲུལ་པ་བདེན་བདེན་མོ་ཞིག་བསྒྲུབ་འདོད་ཀྱི་བློ་ཡང་ནོར་འཁྲུལ་ཡིན་ནོ།།
84

དུག་ལྔར་སྣང་དུས་ཉིད་ནས་རིག་སྟོང་ཡེ་ཤེས་ཀྱི་མདངས་སུ་ཤེས་པར་གྱིས་ཤིག མ་ཤེས་པར་འཆར་སྒོ་
གཅིག་ལ་བླང་དོར་གཉིས་སུ་ཞེན་ནས་དུག་ལྔ་གཏན་སྤངས་སུ་འདོད་ནའང་འཁྲུལ་པའོ། །ད་ལྟར་གྱི་ཕྱི་
ནང་སྣོད་བཅུད་འཁྲུལ་པར་སྣང་བདོ་བ་ན་གདོད་མ་ནས་གྲུབ་མ་མྱོང་བའི་སྟོང་གཟུགས་ཆོས་སྐུ་རང་སྣང་དུ་
ངོ་ཤེས་པར་གྱིས་ཤིག་མ་ཤེས་པར་བདག་གཞན་དགག་སྒྲུབ་ཀྱི་དངོས་པོ་རང་ཚན་པར་ཞེན་ན། བདག་
འཛིན་འཁྲུལ་པ་ལ་སྤྱོད་པའང་ནོར་བའོ། །ཐེག་པ་རིམ་པ་དགུ་ལ་སོགས་པའི་གྲུབ་མཐའ་སོ་སོར་ཡང༌།
རང་རང་གི་བློ་རྟོག་གིས་བཏགས་པ་མ་གཏོགས་པ་སེམས་ཉིད་གཤིས་ཀྱི་གནས་ལུགས་ལ།མཐོ་དམན་
དང་གྲུབ་མཐའ་མེད་པའི་སྣང་བཏགས་བློ་རྟོག་གི་རི་མོ་ཙམ་ལས། དོན་ལ་བསམ་བརྗོད་སྤྲོས་པ་ལས་
འདས་པའི་ངང་དུ་ཤེས་པར་གྱིས་ཤིག དེ་ལྟར་མ་ཤེས་པར་ཉན་ཐོས་ནས་གསང་སྔགས་ཀྱི་བར། རང་རང་
གི་གཞི་ལམ་འབྲས་བུའི་གྲུབ་མཐའ་སོ་སོར་བདེན་ཞེན་དུ་འཛིན་པ་ཐམས་ཅད་འཁྲུལ་པའི་རང་བཞིན་ཡིན་
ནོ། །ཞེས་ལེགས་པར་བཤད་ནས་ངེས་ཤེས་བསྐྱེད་དོ། །ཞར་ལ་དག་པ་དང་སྦྱར་ཏེ་ངོ་སྤྲད་པ་ནི། གསེར་གྱི་ཐུར་མའམ་དབྱུག་
པ་རིང་པོ་ལ་རྨ་བྱའི་མདོངས་བཏགས་པས་རིམ་པ་ལྟར་ངོ་སྤྲད་དེ། དེ་ཡང་མཎྜལ་ཟླུམ་པོ་ནི། ཆོས་ཀྱི་དབྱིངས་རང་
བཞིན་གྱིས་རྣམ་པར་དག་པ་མཚོན་པའོ། །ཁྲུ་དོ་པ་ནི། ཐབས་དང་ཤེས་རབ་སྣང་སྟོང་གཉིས་སུ་མེད་པའོ།།
ངོས་མཉམ་པ་ནི་མུ་མཐའ་དང་བྲལ་བའོ། །ཕྱི་རོལ་ཚོགས་མཆོད་དང་མེ་ཏོག་ལ་སོགས་པས་བརྒྱན་པ་ནི།
ཚོགས་གཉིས་ལྷུན་གྱིས་རྫོགས་པའོ། །འོད་ལྔའི་རྭ་བས་བསྐོར་བ་ནི། སྐུ་དང་ཡེ་ཤེས་འདུ་འབྲལ་མེད་པ་
ཡེ་ཤེས་ཀྱི་རང་གདངས་སོ། །དེའི་ནང་སྔོན་པོ་འོད་ཟེར་ཐིག་ལེས་བརྒྱན་པ་ནི། དབྱིངས་ཀ་དག་ཆེན་པོའི་
རང་གདངས་ཡེ་ཤེས་སུ་གནས་པ་འོད་དང་ཐིག་ལེས་བརྒྱན་པའོ། །རྡུལ་ཚོན་གྱི་བུམ་པ་དམར་པོ་འོད་ལྔས་
བསྐོར་བ་བསྣོལ་མར་བྱུང་བའི་འོད་ལྔའི་མུ་ཁྱུད་ནི་ཡེ་ཤེས་ལྔའི་གདངས་སོ། །དམར་པོ་ནི་དབང་གི་མཚོན་
བྱེད་ཐུགས་རྗེ་ཆེན་པོའོ། །བསྣོལ་མ་ནི་དབྱིངས་དང་ཡེ་ཤེས་འདུ་འབྲལ་མེད་པའོ། །ཁ་རྒྱན་མགུལ་ཆིངས་
དང་བཅས་པ་ནི། ལྷུན་གྱིས་གྲུབ་པའི་ཡོན་ཏན་དང་ཕྲིན་ལས་མཚོན་པའོ། །དེའི་སྟེང་གི་བུམ་པ་དང་
གསུམ་གཞི་གཅིག་ལ་སོ་སོར་སྣང་བ་ནི། སྐུ་གསུམ་དབྱིངས་སུ་གཅིག་པ་ཀ་དག་གི་ངང་ན་ཡེ་ཤེས་ལྷུན་
གྲུབ་ཏུ་ཡེ་ནས་འདུ་འབྲལ་མེད་པའོ། །རིན་པོ་ཆེའི་བུམ་པ་ནང་རྫས་དང་བཅས་པ་རིན་པོ་ཆེ་ལས་གྲུབ་པ་ནི།
རིག་པ་ཉིད་འདོད་དགུའི་འབྱུང་གནས་སུ་ལྷུན་གྱིས་གྲུབ་པའོ། །ནང་སྟོང་པ་ནི་སྟོང་ཉིད་དབྱིངས་ཀྱི་ངོ་བོར་
གཅིག་པའོ། །འོ་མ་ནི་སྙིང་པོ་བཅུད་ཀྱི་ཡེ་ཤེས་སོ། །རིན་པོ་ཆེ་ལྔ་ནི་སྐུ་ལྔའོ། །སྤོས་ལྔ་ནི་གསུང་ལྔའོ།།
བདུད་རྩི་ལྔ་ནི་ཐུགས་ལྔའོ། །འབྲུ་ལྔ་ནི་ཡོན་ཏན་ལྔའོ། །དྲི་ལྔ་ནི་ཕྲིན་ལས་ལྔའོ། །ཕྱིའི་ཨ་བཞི་ནི་ཕྲིན་

ལས་བཞི་དབྱིངས་སུ་གཅིག་པའོ། །སྟེང་གི་ཁ་རྒྱན་ནི་བསམ་གྱིས་མི་ཁྱབ་པའི་སྟོབས་བཅུ་མི་འཇིགས་པ་
བཞི་ལ་སོགས་པ་ཆོས་མ་འདྲེས་པ་བཅོ་བརྒྱད་མཚོན་པའོ། །མགུལ་ཆིངས་ནི་ཞིང་གི་རྒྱན་དང་བཀོད་པ་
ཚད་མེད་པའོ། །ཤེལ་དང་རྨ་བྱ་མེ་ལོང་གསུམ་ནི། ངོ་བོ་རང་བཞིན་ཐུགས་རྗེ་གསུམ་གྱི་མཚོན་བྱེད་དོ། །
ཡང་མེ་ལོང་ནི་ཇི་ལྟ་བ་དང་ཇི་སྙེད་མཁྱེན་པའི་ཡེ་ཤེས་སོ། །དེ་ལ་དྲིའི་ཐིག་ལེ་བྱས་པ་ནི་ཡེ་ཤེས་ཀྱི་ངོ་བོ་
དྲི་མ་མེད་ཅིང་དག་པའོ། །རྨ་བྱ་ནི་ཡེ་ཤེས་ལྔ་དང་དེའི་གདངས་འོད་དང་ཐིག་ལེར་འཆར་བ་མཚོན་པའོ། །
མན་ཤེལ་ནི་སྟོང་གསལ་ཆོས་སྐུའི་ཡེ་ཤེས་བསམ་འདས་བརྗོད་མེད་ཆེན་པོར་མཚོན་པའོ།།དེ་ལྟར་ཕྱིའི་མུ་
ཁྱུད་ཀྱི་ནང་ན་བུམ་པ་གསུམ་དང་བཅས་པ་གཞི་གཅིག་ལ་འདུ་བ་ནི། དབྱིངས་དང་ཡེ་ཤེས་དབྱེར་མེད་པའི་
ངང་ནས་སངས་རྒྱས་ཀྱི་སའི་ཆོས་ཇི་སྙེད་པ་ཐམས་ཅད་ལྷུན་གྲུབ་ཏུ་ཡེ་ནས་རིག་པ་ལ་རང་ཆས་སུ་ཚང་
བའི་དོན་ཡིན་ནོ། །བུམ་པར་སྣང་བ་ནི། དེ་ལྟ་བུའི་དོན་མཐར་ཐུག་པ་ནི། གཞོན་ནུ་བུམ་པ་སྐུའི་ཞིང་ན་
ཀུན་ཏུ་བཟང་པོ་ཡེའི་སྟོན་པ་ཉིད། འཁོར་ཡེ་ཤེས་རྒྱ་མཚོ་བསམ་དུ་མེད་པའི་ཚོགས་ལ། ཆོས་རང་བཞིན་
རྫོགས་པ་ཆེན་པོ་ཆོས་ཉིད་ལས་མི་གཡོ་བར་བསམ་གྱིས་མི་ཁྱབ་པའི་དུས་ན་རང་སྣང་བ་ཞེས་བྱའོ། །དེ་
དག་ཀྱང་བསྡུ་ན་སྐུ་གསུམ་གྱི་དབྱིངས་རིག་འདུ་འབྲལ་མེད་པར་འདུ་བས། རྡོ་རྗེ་སེམས་དཔའི་མེ་ལོང་དེ་གཏད་ལ་མིག་བཅུག་
ནས་བསྟན་ཏེ། ལྟོས་ཤིག་མན་ཤེལ་དྲི་མ་མེད་པ་ནི། དབྱིངས་སྟོང་པའི་ངང་ན་འོད་ལྔ་རང་ཆས་སུ་ཚང་བ་ནི་
ཡེ་ཤེས་ལྷུན་གྲུབ་ཏུ་མཚོན་པས་རང་བཞིན་སྤྲུལ་པ་དང་འགྲོ་འདུལ་སྤྲུལ་པ་དང༌། སྣ་ཚོགས་སྤྲུལ་པའི་ཡེ་
ཤེས་གཉིས་ཀྱིས་འགྲོ་དོན་མཛད་པའི་བརྡའོ། །ཡང་ཤེལ་ཉིད་དབྱིངས་ཀྱི་ངང་ན་འོད་ལྔ་སྐུ་གསུང་ཐུགས་
ཡོན་ཏན་ཕྲིན་ལས་ཀྱི་རིགས་ལྔ། སྟུག་པོ་བཀོད་པའི་ཞིང་ན་རང་སྣང་ལྷུན་གྲུབ་ཏུ་ཡོད་པའི་བརྡའོ། །ཡང་
ཤེལ་དབྱིངས་ཀ་དག་གི་ངང་ན་འོད་ལྔ་གདོད་མའི་ཡེ་ཤེས་རང་བཞིན་ལྷུན་གྲུབ་ཏུ་གནས་པ་ནང་གསལ་
ཆོས་སྐུའི་ངོ་བོ། གཞོན་ནུ་བུམ་པ་སྐུའི་ཞིང་ཁམས་མཚོན་པའི་བརྡའོ། །ཞེས་ངོ་སྤྲད་དོ། །གཞན་ཡང་གཞིའི་ངོ་
བོ་རང་བཞིན་ཐུགས་རྗེ་གསུམ། ལམ་གྱི་གསུམ། འབྲས་བུའི་གསུམ་ཡང་ཕྱེ་ལ། རྡུལ་ཚོན་གྱི་བུམ་པ་དང་
མན་ཤེལ་ལ་ངོ་སྤྲད་དེ་གདོད་མའི་དབྱིངས་ན་སྐུ་གསུམ་འདུ་འབྲལ་མེད་པ་ནི། ཕྱི་རིམ་འོད་ལྔ་དང་སྔོན་
པོས་མཚོན་པའི་ནང་གི་བུམ་པ་གསུམ་མོ། །ལམ་དུས་གཞི་གནས་ཀ་དག་གི་ངང་ན། ངོ་བོ་སྟོང་པ་སྙིང་གར་
མི་གཡོ་བའི་གདངས་ཕྱིར་ཤར་པ་ཐོད་རྒལ་དང་རླུང་དང་འདྲེས་པ་ཁྲེགས་ཆོད་གསུམ་ནི། དབྱིངས་སྔོན་
པོའི་ནང་ན་བུམ་པ་གསུམ་ལ་ངོ་སྤྲད་དོ། །འབྲས་བུའི་དུས་ན་དབྱིངས་གདོད་མའི་ངང་ན་རིག་པ་སྐུ་གསུམ་
རང་ས་ཟིན་པ་ཡང་འོད་སྔོན་པོའི་དབུས་ཀྱི་བུམ་པ་གསུམ་ལ་ངོ་སྤྲད་དོ། །མན་ཤེལ་དྲི་མ་མེད་པས་གཞི་

ལམ་འབྲས་བུ་གསུམ་གྱི་ཀ་དག་གི་སྟོང་ཆ་མཚོན་ལ་ནང་འོད་ལྔས་ལྷུན་གྲུབ་ཀྱི་སྣང་ཆ་སྐུ་དང་ཡེ་ཤེས་ཀྱི་
རང་གདངས་མཚོན་ལ་ངོ་སྤྲད་དོ། །འདི་དག་ནི་གནད་གལ་པོ་ཆེ་ཡིན་པས་གཟབས་ལ་ངོ་སྤྲད་པ་གནད་དོ། །དོན་གསུམ་
པ་གཟེངས་བསྟོད་པ་ལ་གསུམ་ལས། ལུང་བསྟན་པ་ནི། སྤྲོས་པ་མེད་པའི་དབང་ཐོབ་བས། ངག་གི་སྒྲིབ་པ་དག་
ནས་མ་འོངས་པའི་དུས་ན་ལོངས་སྤྱོད་རྫོགས་པ་སྐུའི་ཞིང་ཁམས་སུ་སྐྱེ་བར་འགྱུར་རོ། །རྗེས་སུ་གནང་བ་ནི།
སྔགས་བཟླ་བ་དང༌། རྩ་རླུང་ཐིག་ལེ་བསྒོམ་པ་དང༌། ཐིག་ལེ་སྟོང་པའི་སྒྲོན་མ་མངོན་སུམ་རང་གནད་ལ་
བསྒོམ་པའི་གནང་བ་ཐོབ་པའོ། །དབུགས་དབྱུང་བ་ནི། དབང་འདི་ཐོབ་ཕན་ཆད་དམ་ཚིག་ཕུན་སུམ་ཚོགས་
པས་འཁོར་བའི་ཁ་མི་བརྒྱུད། ངན་སོང་གི་སྐྱེ་སྒོ་ཁེགས། མ་འབད་ཀྱང་སྐྱེ་བ་ཕྱི་མ་ལས་མི་འགྱངས་པར་
གྲོལ་ཞིང་འབད་ན་ཚེ་འདིར་སངས་རྒྱས་ཀྱི་གོ་འཕང་ཐོབ་པ་ཡིན་ནོ། །ཞེས་བརྗོད་དོ། །དེ་ནས་ཚོགས་དང་གཏོར་
མ་བྱིན་གྱིས་བརླབས་ལ་དབུལ་ཞིང་ལོངས་སྤྱད་ལ། བླ་མ་དང་རྣལ་འབྱོར་གྱི་དབང་ཕྱུག་རྣམས་ཀྱིས་རྡོ་རྗེའི་གླུ་བླང་བ་དང༌།
བསྔོ་བ་དང༌། བཀྲ་ཤིས་ཀྱི་ཚིགས་སུ་བཅད་པའི་བར་ཚོགས་ཀྱི་འཁོར་ལོའི་ཀུན་ཏུ་སྤྱོད་པ་རྣམས་ཚང་བར་བྱའོ། །དེ་ནས་ལས་
ཀྱི་རྗེས་བསྡུས་ལ་མི་མངོན་པར་བྱས་ཏེ། ཤིས་པ་བརྗོད་པས་དབང་གི་གནས་ཁང་བརྒྱན་པར་བྱ་བ་དང༌། སང་ཐམས་ཅད་ལ་
དགའ་སྟོན་ཡོན་དང་བཅས་པ་བྱའོ། །དེས་ནི་འདི་དང་ཕྱི་མ་ལ་ལས་བཞི་དང༌། དངོས་གྲུབ་གཉིས་དང༌། དོན་གཉིས་ཕུན་སུམ་
ཚོགས་པ་འགྲུབ་པར་བྱེད་དོ། །ཆོ་གའི་རིམ་པ་འདི་ནི་སྔར་མཛད་མོད་ཀྱང༌། ཅུང༌ཟད་འཐོར་བ་དང༌། མི་གསལ་བའི་ཕྱིར། ཇི་
སྐད་གསུངས་པ་བཞིན་ལག་ལེན་དུ་འདེབས་ཤེས་པ་ཆེར་མ་བྱུང་བས། དབང༌གི་ཕྲ་ཏིག་དང༌། ཡང་ཏིག་དང༌། གནད་ཡིག་ལ་
སོགས་པ་ཕྱོགས་གཅིག་ཏུ་བསྡུས་ཏེ་ལེགས་པར་བཀོད་པ་ཡིན་ནོ། །དགེ་བ་འདི་ཡིས་མ་ལུས་འགྲོ་བ་ཀུན། །སྤང་དང་རྟོགས་
པའི་ཡོན་ཏན་མཐར་ཕྱིན་ནས། །གདོད་མའི་མགོན་དང་རྣམ་འབྱེར་མི་ཕྱེད་པའི། །དོན་གཉིས་ལྷུན་གྲུབ་ཆོས་ཀྱི་རྒྱལ་པོར་ཤོག།
རྒྱུད་དོན་རྒྱ་མཚོའི་དབུས་ན་རབ་གསལ་ཞིང༌། །མན་ངག་ཡིད་བཞིན་གདེངས་ཀའི་དཔལ་འབར་བ། །བྱིན་རླབས་ཕུད་སྒྲའི་ང་
རོས་རབ་མཛེས་གང༌། །གངས་རི་ཐོད་དཀར་མགུལ་དུ་གསལ་བ་ཡིན། །མ་འོངས་སྐལ་ལྡན་ཐར་པ་འདོད་རྣམས་ཀྱིས། །ཡི་གེ་
འདི་ལ་རྟག་ཏུ་ནན་ཏན་མཛོད། །དབང་ཕྱུག་དམ་པའི་འབྱོར་པས་ཡོངས་གང་ཞིང༌། །འགྲོ་ཀུན་དགའ་བསྐྱེད་རྒྱལ་མཚན་འཛིན་
པར་བྱེད། །དཔལ་ལྡན་བླ་མ་མཚུངས་མེད་ཆོས་རྗེའི་ཞབས། །གང་ལ་དད་བརྒྱའི་པད་མོ་ལེགས་བཏུད་དེ། །དེ་ཡི་ཚིག་དོན་རྣམ་
བཀྲའི་མེ་ཏོག་ཕྲེང༌། །སྐལ་བཟང་སྐྱེ་བོ་རྣམས་ལ་གཟིགས་པར་འབུལ། །རྫོགས་པ་ཆེན་པོ་གསང་བ་སྙིང་ཏིག་གི་དབང་གི་རྣམ་
པར་ཕྱེ་བ་ལས། སྤྲོས་པ་མེད་པ་གསང་བའི་དབང་གི་ཆོ་གའི་རིམ་པ་གསལ་བར་བྱེད་པ་རིན་པོ་ཆེའི་དྲྭ་བ་ཞེས་བྱ་བ་ཐེག་པ་
མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་བཀོད་པ་རྫོགས་སོ། ། ། །
༄༅། །གནད་ཡིག་བུམ་པའི་བརྡ་དོན་བཞུགས། སྤྲོས་མེད་དབང་གི་བརྡའི་གནད་ཡིག་གོ །རང་རིག་གདོད་ནས་
དག་པའི་ནམ་མཁའ་ལ། །སེམས་ཉིད་རྒྱལ་པོ་འགྱུར་མེད་ལྷུན་གྱིས་གྲུབ། །རང་གསལ་རིགས་ལྔའི་ཕོ་བྲང་
རང་ཤར་བའི། །ཐུགས་རྗེ་ཕྱོགས་བཅུར་འཕྲོ་ལ་ཕྱག་འཚལ་ལོ། །གང་འདིར་སྙིང་གི་འོད་ཀྱི་ཕུང་པོ་ཡི། །

རང་བཞིན་དེ་གནས་སྒྲིབ་བྲལ་གདོད་མའི་ངང༌། །འགྲོ་རྣམས་ཡིད་ལ་སྣང་བར་བྱེད་དོན་དུ། །དབང་གི་ཆུ་
བོ་བཞི་ལས་སྤྲོས་མེད་བརྗོད། །དག་པའི་སེམས་ལ་རང་གསལ་བུམ་པའི་སྐུ། །གཞི་དང་ལམ་དང་འབྲས་
བུ་རྣམ་པ་གསུམ། །རང་བབས་གནས་པ་བརྡ་ཡིས་འདིར་བསྟན་ཕྱིར། །བུམ་པ་བསྣོལ་མའི་ཐིག་འདི་
གསལ་བར་བྱ། །གྲུ་བཞི་པ་ནི་ཆ་བཞིར་བསྒོ། །ནང་གི་ཆ་གཉིས་བུམ་པའི་ལྟོ། །གསུམ་པ་ཕྱེད་བགོས་ཕྱེ་
ཐཾག་གི །གཡས་གཡོན་ལྟོ་བའི་བཞི་ཆ་རེ། །མཚན་མ་བྱས་ལ་གྱེན་མཐུར་གདབ། །དེ་ཡང་ཕྱེད་དུ་བགོས་
པ་ཡི། །ཤར་དང་ལྷོ་ནི་བུམ་པའི་གཤམ། །ནུབ་དང་བྱང་ནི་ཁ་ཡིན་ཏེ། །ལོགས་ཟུར་གང་རུང་རྩེ་ནས་བསྐོར།།
ལོགས་ནས་བསྐོར་ན་བཞི་པ་ཡིས། །ཤར་ལྷོའི་ཕྱོགས་ལ་བུམ་གདན་བྱ། །ནུབ་བྱང་སྒངས་པོ་ཁ་རྒྱན་བྲི། །
ཟུར་ནས་བསྐོར་ན་ཤར་དང་ལྷོའི། །བཞི་པ་རིལ་པོ་བུམ་པའི་གདན། །ནུབ་དང་བྱང་གི་བཞི་པ་ནས། །ཟླུམ་
སྐོར་བར་དུ་དཔག་བསམ་ཤིང༌། །ལོ་འདབ་ལྗང་ལ་སྙིང་པོ་དམར། །འབྲས་བུ་སེར་པོ་བྲི་བར་བྱ། །བུམ་པ་
དམར་པོ་འོད་ལྔས་བསྐོར། །བུམ་གདན་སྣ་ཚོགས་པདྨ་སྟེ། །བར་ཁྱམས་སྟོང་གསལ་ནམ་མཁའི་མདོག །
ཕྱི་རིམ་འོད་ལྔའི་ར་བས་བསྐོར། །དེ་ཡང་ནང་ནས་རིམ་པ་བཞིན། །དཀར་དམར་མཐིང་སེར་ལྗང་གུའོ། །
དེ་ཀུན་སྐུ་གསུང་ཐུགས་དང་ནི། །ཡོན་ཏན་ཕྲིན་ལས་རྣམ་ལྔའི་བརྡར། །དེ་ཡི་དག་པ་དྲན་པ་ནི། །ཕྱོགས་
རིས་རྒྱ་ཆད་མེད་པས་ན། །ཡུད་ཙམ་ཟླུམ་ལ་བརྟགས་ན་མིན། །རང་གསལ་གདངས་ལྔར་གནས་པས་ན། །
ཁ་དོག་ལྔ་ཡི་ར་བས་བསྐོར། །སྣང་སྟོང་ཆོས་སྐུ་གཟུགས་སྐུའི་བརྡར། །ལྟ་ལུགས་གཉིས་ཀྱི་བུམ་པ་གཉིས། །
དེ་ལས་འདོད་དགུ་ལྷུན་གྲུབ་ཕྱིར། །དཔག་བསམ་ཤིང་གིས་ཁ་རྒྱན་ཅན། །སྟོང་གསལ་སྣ་ཚོགས་ཉིད་ཀྱི་
ཕྱིར། །བུམ་གདན་སྣ་ཚོགས་པདྨའི་ཚུལ། །དེ་ཀུན་འོད་ལྔས་ཡོངས་བསྐོར་བ། །ཀུན་ཀྱང་གདོད་ནས་
རིགས་ལྔའི་ངང༌། །རང་བཞིན་གནས་པའི་བརྡ་ཡིན་ནོ། །དེ་འདྲའི་རང་བཞིན་བུམ་པ་སྟེ། །འགྲོ་བ་ཀུན་ལ་
ཡེ་ནས་གནས། །རང་སེམས་འོད་མཐའ་མེད་པ་ནི། །སེམས་ཉིད་ཀ་དག་ཆོས་སྐུའི་ངང༌། །འོད་གསལ་
གཟུགས་སྐུའི་རང་བཞིན་ཤར། །དེ་ལ་སྐུ་ལྔ་ཡེ་ཤེས་ལྔ། །རང་གདངས་ཁ་དོག་རྣམ་ལྔར་ཤར། །དེ་ཕྱིར་
ཆོས་སྐུ་གཟུགས་སྐུ་གཉིས། །གཞི་ནས་རྫོགས་ཕྱིར་སྣང་སྟོང་ཕྱིར། །གཞི་ཡང་བུམ་པའི་བརྡས་བསྟན་ནོ། །
ལམ་ཡང་ཀ་དག་ལྷུན་གྲུབ་གཉིས། །གནས་ཕྱིར་དེ་ཡི་རྩལ་ཡང་གཉིས། །འགྱུ་བའི་སེམས་དང་འབྱུང་
བཞིའི་ལུས། །རྡོས་བཅས་ཡུལ་དང་བཅས་པའོ། །དེ་ལྟར་རྩལ་གཉིས་སྦྱང་བའི་ཕྱིར། །ཉམས་ལེན་ཁྲེགས་
ཆོད་ཐོད་རྒལ་གཉིས། །ཁྲེགས་ཆོད་ཅོག་བཞག་རང་གྲོལ་གྱིས། །སྟོང་པའི་རྩལ་ལས་འཕྲོས་པ་ཡི། །འགྱུ་
བའི་རིག་པ་ཟད་སར་སྐྱེལ། །ཐོད་རྒལ་རང་འོད་དབྱིངས་ཤར་ལ། །མི་འགྱུར་མཉམ་པའི་གཟེར་ཐེབས་

པས། །ལུས་དང་ཡུལ་གྱི་རྡོས་བཅས་ནུབ། །རང་གསལ་གདོད་མའི་འོད་ལྔར་གྲོལ། །ཟད་པའི་ས་ལ་གྲོལ་
བར་བྱེད། །དེ་ཕྱིར་ཁྲེགས་ཆོད་ཐོད་རྒལ་གཉིས། །སྣང་སྟོང་ཆོས་སྐུ་གཟུགས་སྐུ་གཉིས། །ཉམས་སུ་ལེན་
ཕྱིར་ལམ་ཉིད་ནི། །བུམ་པའི་བརྡ་ཡིས་མཛད་པའོ། །འབྲས་བུ་ཀ་དག་ལྷུན་གྲུབ་གཉིས། །དེ་ཡང་ཟད་སར་
གྲོལ་བའི་ངང༌། །རིག་པ་སྔོན་ཐོག་ཉིད་ཀྱི་གཞི། །རང་འོད་ལྔ་ཡི་གདངས་དང་བཅས། །རིགས་ལྔའི་ཚུལ་
དུ་ལྷུན་གྱིས་གྲུབ། །དེ་ཡི་ངོ་བོ་སྣང་ཙམ་ནས། །བརྗོད་བྲལ་ཀ་དག་ཆེན་པོར་གནས། །དེ་ཡང་རང་རིག་
འོག་མིན་གནས། །ཕྱོགས་བཅུ་ན་མེད་དབུས་མཐར་མེད། །སྟོང་ཁམས་རིག་པའི་ཞིང་ཁམས་ན། །སེམས་
དེ་འོད་དང་འོད་ཁྱིམ་དང༌། །གཙོ་འཁོར་ཡོངས་རྫོགས་ཚུལ་དུ་སྣང༌། །ལྷུན་འབྱམས་སྙིང་པོ་རྒྱལ་བའི་ཞིང་།།
རྣམ་དག་སྟུག་པོ་བཀོད་པའོ། །ཞིང་དེའི་རྒྱལ་བ་རྒྱ་མཚོ་ཡང༌། །མི་གསུང་མི་གཡོ་སྤྲོས་བྲལ་ངང༌། །བྱིན་
གྱིས་རླབས་ཀྱིས་རང་བྱུང་བའི། །བསྟན་པ་གསང་བ་སྤྱོད་པ་ཡང༌། །རང་བབས་ཕྱོགས་བཅུར་རང་སྣང་ངོ་།།
དེ་ལྟར་སྐུ་གསུང་ཐུགས་ཆེན་པོ། །རང་བཞིན་ལྷུན་རྫོགས་ངང་ཉིད་ལས། །གདུལ་བྱའི་འཇིག་རྟེན་གང་ཡོད་
དེར། །སྤྲུལ་པ་གང་འདུལ་དེར་སྣང་བས། །འགྲོ་བའི་དོན་ཀུན་ལྷུན་གྱིས་གྲུབ། །བརྗོད་བྲལ་ཀུན་གྱི་ངོ་བོ་ནི།།
ཆོས་སྐུ་རང་བཞིན་གཟུགས་ཀྱི་སྐུ། །ཐུགས་རྗེ་དེ་ལས་འཕྲོས་པ་ཡི། །སྤྲུལ་པ་རྣམས་དེ་དེ་ལྟར་ནས། །
འབྲས་བུའང་ཆོས་སྐུ་གཟུགས་སྐུ་གཉིས། །བུམ་པའི་བརྡ་ཡིས་བསྟན་པའོ། །འདི་ནི་བྱར་མེད་ཀློང་ཡངས་
ཀྱིས། །མཆིམས་ཕུ་དཔལ་གྱི་རི་ལ་སྦྱར་བ་རྫོགས་སོ། ། ། །
༄༅། །བྱིན་རླབས་སྤྲིན་ཕུང་ཡེ་ཤེས་འབེབས་པ་བཞུགས་སོ། །
བྱིན་རླབས་སྤྲིན་ཕུང་བླ་མ་ལ། །སྒོ་གསུམ་གུས་པས་ཕྱག་འཚལ་ལོ། །སྤྲོས་མེད་དབང་གི་འཇུག་པ་ཡི། །ཡེ་ཤེས་དབབ་པ་གསལ་
བར་བྱ། །དེ་ཡང་ཐུན་མོང་གི་འཇུག་པ་རྫོགས་ནས། ཐུན་མོངས་མ་ཡིན་པར་འཇུག་པ་ལ་བརྩམ་པའི་བར་དེར། བླ་མ་དང་ཡི་
དམ་མཁའ་འགྲོའི་བྱིན་རླབས་ཀྱིས་འཇུག་པ་ཕྱག་ལེན་དུ་མཛད་པ་ནི། བླ་མས་ཁྲོ་བོའི་ང་རྒྱལ་གྱིས་བགེགས་བསྐྲད་ཅིང༌། གུ་
གུལ་དང་ཚིལ་ཆེན་དང་འདོམ་དཀྲིས་ཀྱི་དུམ་བུ་དང༌། ཉུང་ནག་དང་མུ་ཟི་དང་རྟ་བོན་བསྲེགས་པའི་དུ་བས་བདུག་ཅིང༌། རོལ་
མོའི་སྒྲ་བསྒྲགས་ལ་སློབ་མ་རྣམས་པདྨ་མཁའ་འགྲོ་དམར་མོ་གྲི་གུག་དང་ཐོད་པ་འཛིན་པའི་སྙིང་ནང་དུ་འོད་ལྔའི་གཡུང་དྲུང་
འཁྱིལ་བ་རེ་བསྒོམ་དུ་བཅུག་ལ། རྐང་བའི་ལོང་བུ་གཤིབས་ལག་པ་སྤྱི་བོར་ཐལ་མོ་སྦྱར། མིག་བཙུམས་པ་ལ་བླ་མས་གསལ་
གདབ་པ་ནི། ཨེ་མ་བུ་རྣམས་དད་གུས་རྩེ་གཅིག་པས་མ་ཡེངས་པར་ཉོན་ལ་མོས་གུས་གྱིས་ཤིག ནམ་མཁའི་

དཀྱིལ་ན་ཆོས་སྐུ་ཀུན་ཏུ་བཟང་པོ་ཡབ་ཡུམ་མཐིང་ག་འོད་ཕུང་དུ་འབར་བའི་མཐའ་བསྐོར་དུ། བརྒྱུད་པའི་
བླ་མ་རྣམས་ཀྱིས་བསྐོར་བ་སྤྲིན་ཕུང་འཐིབས་པ་ཙམ་བྱོན་ནས་རང་རང་གི་སྤྱི་བོར་བྱོན་པར་སྒོམས་ཤིག
ཨོཾ་གུ་རུ་ཀུན་ཏུ་བཟང་པོ་ས་མ་ཡ་ཛ་ཛ༔ ཞེས་པ་ནས་རྩ་བའི་བླ་མའི་བར་བརྗོད་དེ། ཛཿཧཱུྃ་བཾ་ཧོཿ ཨཱ་ཝེ་ཤ་ཡ་ཨཱ་
ཝེ་ཤ་ཡ་ཨ་ཨཿ ཞེས་དང་རོལ་མོ་བསྒྲག་གོ །ཁྱད་པར་དུ་རྒྱ་ནག་རི་བོ་རྩེ་ལྔ་ནས། གུ་རུ་བི་མ་ལ་མི་ཏྲ་སྐུ་མདོག་
ལྗང་སེར་པཎྜི་ཏའི་ཆ་བྱད་ཅན་པོ་ཏི་བསྣུམས་པ། འཁོར་པཎྜི་ཏ་དང་མཁའ་འགྲོ་མས་བསྐོར་བ་ནམ་མཁའ་
ནས་ཚུར་བྱོན་པར་གྱུར་ནས། རང་གི་སྤྱི་བོར་ཐིམ་པར་སྒོམས་ཤིག ༀ་གུ༌རུ༌བི༌མ༌ལ༌མི་ཏྲ་ས་མ་ཡ་
ཛཿཛཿཨཱ་ཝེ་ཤ་ཡ་ཨཱ་ཝེ་ཤ་ཡ་ཨ་ཨ ཡང་ནུབ་ཕྱོགས་ཨུ་རྒྱན་ནས་སློབ་དཔོན་ཆེན་པོ་པདྨ་འབྱུང་གནས་སྐུ་
མདོག་དཀར་སེར་རྡོ་རྗེ་དང་དྲིལ་བུ་བསྣམས་པ་མཁའ་འགྲོ་སྡེ་ལྔས་བསྐོར་བ་བྱོན་ནས་སྤྱི་བོར་ཐིམ་པར་
སྒོམས་ཤིག ཨཱོྃ་བཛྲ་གུ་རུ་པདྨ་སིདྡྷི་ཨཱཿཧཱུྃ་ས་མ་ཡ་ཛཿཛཿཨཱ་ཝེ་ཤ་ཡ་ཨཱ་ཝེ་ཤ་ཡ་ཨ་ཨ༔ ཞེས་པ་དང་རོལ་མོ་
བསྒྲག་གོ །དེ་ནས་ཡི་དམ་རིགས་ལྔས་བྱིན་དབབ་པ་ལས་འོག་མིན་ནས་རྣམ་པར་སྣང་མཛད་དཀར་པོ་
འཁོར་ལོ་བསྣམས་པ། ཤར་ཕྱོགས་མངོན་པར་དགའ་བའི་ཞིང་ནས་མི་བསྐྱོད་པ་སྔོན་པོ་རྡོ་རྗེ་བསྣམས་པ།
ལྷོ་ཕྱོགས་དཔལ་དང་ལྡན༌པ༌ནས་རིན་ཆེན་འབྱུང་ལྡན་སེར་པོ་རིན་པོ་ཆེ་བསྣམས་པ། ནུབ་ཕྱོགས་པདྨ་
བརྩེགས་པ་ནས་སྣང་བ་མཐའ་ཡས་དམར་པོ་པདྨ་བསྣམས་པ། བྱང་ཕྱོགས་ལས་རབ་རྫོགས་པ་ནས་དོན་
ཡོད་གྲུབ་པ་ལྗང་གུ་རྡོ་རྗེ་རྒྱ་གྲམ་བསྣམས་པ། འཁོར་བྱང་ཆུབ་སེམས་དཔའ་བྱེ་བ་ཁྲག་ཁྲིག་བརྒྱ་སྟོང་
དཔག་ཏུ་མེད་པས་བསྐོར་བ་བྱོན་ཏེ་རང་རང་གི་སྤྱི་བོར་བྱོན་པར་སྒོམས་ཤིག ༀ་ཨཱཿཧཱུྃ་སྭཱ་ཧཱ་ས་མ་ཡ་
ཛཿཛཿཨཱ་ཝེ་ཤ་ཡ་ཨཱ་ཝེ་ཤ་ཡ་ཨ་ཨ༔ ཞེས་བརྗོད་དོ། །དེ་ནས་མཁའ་འགྲོས་བྱིན་དབབ་པ་ནི། ནམ་མཁའི་
དབྱིངས་ནས་རྡོ་རྗེ་ཕག་མོ་མཐིང་ག་ལ། རྡོ་རྗེ་མཁའ་འགྲོ་དཀར་མོ། རིན་ཆེན་མཁའ་འགྲོ་སེར་མོ། པདྨ་
མཁའ་འགྲོ་དམར་མོ། ལས་ཀྱི་མཁའ་འགྲོ་ལྗང་གུ། ཐམས་ཅད་ཀྱང་གྲི་གུག་དང་ཐོད་པ་འཛིན་ཅིང་གྲུ་མོ་
ན་ཁ་ཊཱཾ་ག་གཡོབ་པ་གར་སྟབས་ལིང་ལིང་གླུ་ལེན་བྲོ་བརྡུང་གར་བྱེད་སིལ་སྙན་འཁྲོལ་ཞིང༌། ནམ་མཁའ་
ཐམས་ཅད་ཁྱབ་པར་བུན་ནུ་ནུ་བྱོན་ནས། སྤྱི་བོར་ཐིམ་པར་སྒོམས་ཤིག ཨཱོྃ་བཛྲ་བྷཱ་རཱ་ཧཱི། ཧ་རི་ན་ས། ཨཱ་
ཝེ་ཤ་ཡ། ཨཱ་ཝེ་ཤ་ཡ། ཏྲཾ་ཧྲི། ལྀ་ལྀ། མི་མི། ཡཾ་ཡཾ། ཛཿཛཿ ཞེས་བརྗོད་དོ། །ཡང་དཔའ་བོ་རིགས་ལྔ་བུན་ནུ་ནུ་
བྱོན་ནས་ཐིམ་པར་སྒོམས་ཤིག ཨཱོྃ་བཛྲ་ཀིང་ཀ་ར། ར་ཙ་ཧྲི་ཡ། ཨཱ་ཝེ་ཤ་ཡ། ཨཱ་ཝེ་ཤ་ཡ། ས་མ་ཡ་ཛཿཛཿ
ཧ་ཧ་ཧེ་ཧེ་ཧི་ཧི་ཧཱུྃ་ཧཱུྃཧཱུཾ་ཕཊ་ཕཊ། ། ཅེས་པས་བྱིན་དབབ་བོ། །དེས་ནི་ངོ་འཕྲོད་ཅིང་དངོས་གྲུབ་རྣམ་པ་གཉིས་མྱུར་དུ་འགྲུབ་
པར་བྱེད་དོ། །བླ་མ་དམ་པའི་ཕྱག་བཞེས་ཇི་ལྟ་བ་བཞིན། སྣ་ཚོགས་རང་གྲོལ་གྱི་རྣལ་འབྱོར་པ་ཀློང་ཆེན་རབ་འབྱམས་ཀྱིས་རང་

བྱུང་པདྨའི་གནས་སུ་བཀོད་པ་རྫོགས་སོ། ། ། །
༄༅། །ཤིན་ཏུ་སྤྲོས་མེད་ཀྱི་དབང་ཆོག་པདྨའི་དྲ་བ་བཞུགས་སོ། །
བླ་མ་སངས་རྒྱས་ཀུན་དངོས་ལ། །དངོས་གྲུབ་དོན་དུ་ཕྱག་འཚལ་ཏེ། །དཀྱིལ་འཁོར་ཤིན་ཏུ་སྤྲོས་མེད་ཀྱི། །དབང་ཆོག་གསལ་བར་
བདག་གིས་བཀོད། །འདི་ལ་གཉིས་ཏེ། སྔོན་འགྲོ་སྤྱོད་པ་བརྩམ་པ་དང་། དངོས་གཞི་དབང་བསྐུར་བའོ། །དང་པོ་ནི། དཔོན་སློབ་
ཀུན་རབ་ཏུ་དབེན་པའི་ལུང་སྟོང་ལ་སོགས་པར་སོང་ལ། ཚོགས་དང་གཏོར་མ་དང་གསེར་གྱི་མཎྜལ་ལ་སོགས་པ་སྟ་གོན་དུ་བྱ་
ཞིང༌། བླ་མ་དང་མཁའ་འགྲོ་མཉེས་པར་བྱས་ནས་རིག་པ་སྒྲིབ་གཡོག་མེད་པར་མཚོན་པའི་ཕྱིར་དུ། གཅེར་བུའམ་སྟོད་གཡོགས་
ཙམ་ཕུད་ལ། རྣམ་པར་ཤེས་པའི་ཚོགས་བརྒྱད་གནས་སུ་དག་པ་དང་། བར་ཆད་ཞི་བར་བྱ་བའི་ཕྱིར་དུ་གོ་བགོ་བ་ནི། སློབ་མ་དེ་
དག་བླ་མའི་སྐུ་སྔོ་ནག་རབ་ཏུ་འཇིགས་ཤིང་སྐྲ་བརྫེས་པ། མཆེ་བ་གཙིགས་ཤིང་ལྗགས་འགྱུར་བར་བསམས་པའི་སྤྱི་བོར་ལཾ་
སེར་པོ། དཔྲལ་བར་ཨེ་མཐིང་ག ལྐོག་མར་སུ་སེར་པོ། མགྲིན་པར་ཁཾ་དུད་ཁ། ནུ་མ་གཉིས་ལ་ཧ་དཀར་པོ། ལྟེ་བར་རཾ་དམར་པོ།
རྐང་མཐིལ་གཉིས་སུ་ཡྀ་ལྗང་གུ་རེ་བསམ་དུ་བཅུག་ལ། བླ་མའི་ཐུགས་ཀ་ནས་ཧཱུཾ་སྔོན་པོ་འཕྲོས་པས་སློབ་མའི་སྙིང་ནང་དུ་སོང་
བས་ཧཱུཾ་དུ་གྱུར་པར་བསྒོམ་ཞིང༌ ། བླ་མས་ཧ་ཧ་ཞེས་ངར་བསྐྱེད་ལ་ལན་གསུམ་བརྗོད་ནས། སློབ་མ་ཀུན་དམིགས་པ་
གསལ་པོས་གཏོར་མ་རེ་ཁྱེར་ནས་སོང་སྟེ་གཞི་བདག་དང་མཁའ་འགྲོ་རྣམས་ལ་བྱིན་ལ། བདག་ལུང་པ་འདིར་སྤྱོད་པ་
ཞག་གསུམ་བྱེད་པས་བར་དུ་གཅོད་པ་མ་བཏང་ཞིག ཞེས་བཀའ་བསྒོས་ལ། དང་པོ་ལུས་ཀྱི་སྤྱོད་པ་བརྩམས་པ་ནི།
གཅེར་བུར་བྱས་ཏེ་ཌཱ་མ་རུ་དཀྲོལ་ཞིང༌ཁ་ཊཱཾ་ག་ཐོགས་ནས་སྐྲ་བརྫེས་ལ་ལངས་ནས་རྒྱུག་པ་དང༌། སྒུར་ནས་འགྲོ་བ་དང༌།
མཆོངས་པ་དང༌། འཁྲབ་པ༌དང༌། ལུས་གསིག་པ་དང༌། སྤྱིའུ་ཚུག་དང༌། རྒྱབ་འགྲོས་དང༌། ཉལ་བ་དང༌། འཕྲས་པ་དང༌། གར་
བསྒྱུར་བ་དང་ཕྱག་རྒྱ་དང་ཡན་ལག་སྤྲུགས་པ་དང༌། མགོ་བསྒྲིལ་བ་དང༌། ཨཾ་གཙིགས་དང་མཆེ་བ་གཉེར་བ་དང༌། རྐང་ལག་
ཡ་རེ་བཙུགས་ནས་འགྲོ་བ་དང༌། འབུ་སྲིན་གྱི་ནུར་འགྲོས་དང་། སྟག་མོའི་མཆོངས་སྟངས་ལ་སོགས་པ་ལུས་ཀྱི་རྣམ་འགྱུར་དྲན་
དགུ་ཅོག་བྱས་པའི་མཐར་ཕྱག་འཚལ་བ་དང༌། བསྐོར་བ་དང༌། ལྷའི་སྟངས་སྟབས་དང་ཕྱག་རྒྱ་བྱས་ལ་འཕྲོ་བཅད་ནས། མཚན་
མོ་བདེ་བའི་མལ་དུ་འགུལ་འཕྲིགས་མེད་པར་ཉལ་བས་རྣལ་དུ་དབབ་པོ། །དེ་ལྟར་བྱས་པས་ལུས་རུ་ཤན་ཕྱེད་པའི་ཉམས་
རྟགས་ལ། ལུས་ལ་ཆགས་ཞེན་མེད་པ་དང༌། ལུས་མེད་པར་སྙམ་པ་དང༌། ཚ་གྲང་མེད་པ་དང༌། བཀྲེས་སྐོམ་མེད་པ་དང༌། ངལ་
དུབ་མེད་པ་དང༌། ནམ་མཁའ་ལ་འགྲོ་བར་སྙམ་པ་དང༌། བདེ་དྲོད་འབར་བ་ལ་སོགས་པ་འབྱུང་ངོ༌། །དེ་ལྟ་བུ་མ་བྱུང་གི་བར་དུ་
བསྐྱར་བས་ལུས་ཀྱི་རུ་ཤན་ཕྱེད་ངེས་སོ། །དགོས་པ་ནི། ལུས་ཀྱི་བར་ཆད་ཞི། སྡིག་སྒྲིབ་དག སྤྲུལ་སྐུར་གྲོལ། སངས་རྒྱས་
ཐམས་ཅད་ཀྱི་སྐུ་རྡོ་རྗེ་མི་འགྱུར་བ་དང་གཉིས་སུ་མེད་པར་འགྱུར་བ་ཡིན་ནོ། །དེ་ནས་ངག་གི་སྤྱོད་པ་ནི། རང་གི་སྒྲ་སྐད་ཐམས་
ཅད་བླ་མའི་གསུང་དུ་བསམ་ལ། ངག་གི་བརྗོད་པ་སྣ་ཚོགས་བྱ་བ་ནི། ལྷའི་སྐད་སྙན་པའི་གླུ་དང་དབྱངས་གསལ་བྱེད་ཀྱི་ཡི་གེ་
དང༌། སིལ་སྙན་ལྟ་བུ་ལ་སོགས་པ་དང༌། ཀླུའི་སྐད་པི་ཝང་ལྟ་བུ་དང༌། བུམ་ལྡིར་ལྟ་བུ་དང༌། གནོད་སྦྱིན་གྱི་སྐད་བྲག་རི་ཉིལ་བ་

ལྟ་བུ་དང༌། མིའམ་ཅིའི་སྐད་རྒྱུད་མངས་དང་སྤྲིན་གྱི་ང་རོ་ལྟ་བུ་དང༌། སྲིན་པོའི་སྐད་རལ་རལ་རི་ལི་རི་ལི་ལ་སོགས་པ་སེང་སྤྲིན་
གྱི་འབྲུག་སྒྲ་ལྟ་བུ་དང༌། ལྷ་མ་ཡིན་གྱི་སྐད་ཞི་བའི་འབྲུག་སྒྲ་ལྟ་བུ་དང༌། དམྱལ་བའི་སྐད་ཚ་གྲང་གི་སྡུག་བསྔལ་སྨྲེ་སྔགས་འདོན་
པ་དང༌། ཡི་དྭགས་བཀྲེས་སྐོམ་གྱི་འཁུན་སྒྲ་དང༌། དུད་འགྲོའི་མྱ་ངན་གྱི་བཤུག་སྒྲ་དང༌། མི་སྐྱེ་རྒ་ན་འཆིའི་རང་སྒྲ་དང༌། གཞན་
ཡང་སྐད་ཀྱི་རྣམ་པ་ཤེས་ཚད་བརྗོད་དོ། །རྟ་དང་། གླང་དང་། ར་ལུག་དང་། བོང་བུ་དང་། ཅེ་སྤྱང་དང་། སྟག་གཟིག་དང༌། དུར་
བྱ་དང༌། འུག་པ་དང༌། བྱ་རོག་དང༌། སྐྱེ་ཀ་དང༌། ཁྱི་དང༌། ཝའི་སྐད་ལ་སོགས་པ་བརྗོད་པའི་བར་བར་དུ་ཕཊཿ་མང་པོ་བརྗོད་
ཅིང༌། ཧ་དང་ཧཱུྃ་དང་ཨཱོྃ་ལ་སོགས་པ་ཆོས་སུ་འགྱུར་བའི་སྒྲ་སྐད་དང༌། ཆོས་འཆད་པའི་སྐད་ཀྱིས་མཐའ་བསྡུས་ནས། མཚན་མོ་
གང་ཡང་མི་བརྗོད་པའི་ངང་ལ་ཉལ་བས་ངག་གི་རུ་ཤན་ཕྱེད་དོ། །དེ་ཡང་སཾ་སྐྲྀ་ཏའི་སྐད་རང་རྡོལ་བ་དང༌། སྔར་མི་ཤེས་པའི་
ཆོས་མང་པོ་རང་རྡོལ་བ་དང༌། དབྱངས་སྙན་པོ་ལ་སོགས་པ་འབྱུང་ཞིང༌། ངག་སྨྲ་སྙིང་མི་འདོད་པ་དང༌། མཆོག་ཏུ་བདེ་བ་དང་
བརྗོད་དུ་མེད་པའི་དོན་ལ་སོགས་པ་འོང༌ངོ༌། །མ་བྱུང་གི་བར་ལ་བསྐྱར་རོ། །དགོས་པ་ནི། ངག་གི་བར་ཆད་ཞི་བ་དང༌། སྡིག་
སྒྲིབ་འདག་པ་དང༌། ལོངས་སྐུར་གྲོལ་བ་དང༌། གསུང་རྡོ་རྗེའི་ངོ་བོ་དང་དབྱེར་མེད་པའོ། །དེ་ནས་སེམས་ཀྱི་སྤྱོད་པ་ནི་རང་གི་
དྲན་བསམ་སྣ་ཚོགས་སུ་སྤྲོས་པ་ཐམས་ཅད་བླ་མའི་ཐུགས་སུ་དྲན་པས། འགྲོ་དྲུག་སོ་སོའི་བདེ་སྡུག་འཁོར་འདས་ཀྱི་རང་བཞིན་
ཆོས་དང་ཆོས་མ་ཡིན་པ་དྲན་ཚད་སྤྲོ་ཞིང༌། སེམས་ནམ་མཁའི་དཀྱིལ་དུ་འཕངས་པ་དང༌། རྒྱ་མཚོའི་གཏིང་དུ་འཕངས་པ་དང༌།
རི་བྲག་གི་ནང་དུ་ཟང་ཐལ་དུ་འཕངས་པ་དང༌། དགའ་བ་དང་མི་དགའ་བ་དང་བདེ་བ་དང་སྡུག་བསྔལ་བ་དང༌། སྐྱེ་ཤི་བཀྲེས་
སྐོམ་ལ་སོགས་པ་དང༌། སྔར་ཕྱིན་མྱོང་བ་དང་མ་མྱོང་བའི་ཡུལ་དུ་འགྲོ་བ་དང༌། འགྲོ་དྲུག་སོ་སོའི་གནས་སུ་འཕངས་པ་དང༌།
ནམ་མཁའ་དང་ས་གཞི་ཐམས་ཅད་དམྱལ་བ་དང་ཡི་དྭགས་དང་དུད་འགྲོ་དང་མི་དང་ལྷ་དང་ལྷ་མ་ཡིན་དང༌། སངས་རྒྱས་དང་
བྱང་ཆུབ་སེམས་དཔའ་དང་ཉན་རང་དང་མཆོད་རྟེན་དང་ལྷ་ཁང་དང་སྐྱེད་མོས་ཚལ་དང་དག་པའི་ཞིང་གིས་གང་བར་མོས་པ་བྱ་
ཞིང༌། རང་གི་དགྲ་དང་གཉེན་དང་བར་མས་གང་བར་བསམ་ལ། ཆགས་སྡང་དུ་སྤྲོ་ཞིང་རྗེས་མེད་དུ་རྩལ་སྦྱོང་ངོ༌། །རྗེས་ལ་ཆོས་
ཀྱི་ཚིག་དོན་ལ་བློ་བཞག་སྟེ། ལྟ་སྒོམ་སྤྱོད་འབྲས་ལ་གནས་པར་བྱའོ། །རྟགས་ནི་སེམས་གསལ་བ་དང་ཡང་བ་དང་འཁྲུག་རྟོག་
འགག་པ་དང་བྲོད་པ་དང་བདེ་གསལ་མི་རྟོག་པའི་ཏིང་ངེ་འཛིན་སྐྱེ་བ་དང༌། ཡེ་གྲོལ་ནམ་མཁའ་ལྟ་བུའི་རྟོགས་པ་ཁོང་ནས་
འཆར་རོ། །ད་ལྟར་མ་བྱུང་བར་དུ་བསྐྱར་རོ། །དགོས་པ་ནི་སེམས་ཀྱི་བར་ཆད་ཞི་བ་དང༌། སྡིག་པ་འདག་པ་དང༌། ཆོས་སྐུར་
གྲོལ་བ་དང༌། ཐུགས་རྗེ་རྡོ་རྗེའི་ངོ་བོར་སངས་རྒྱས་པའོ། །དེ་ལྟར་སྔོན་འགྲོ་གསུམ་པོ་བྱེད་དུས་བླ་མས་རང་གི་གནས་སུ་ཆོས་
ཉིད་མངོན་སུམ་གྱི་དོན་སྒོམ་ཞིང༌། སློབ་མ་རྣམས་འདུ་སླ་བའི་རི་ཟུར་དུ་སོང་ལ་རུ་ཤན་བྱེད་པའི་རྟགས་རྣམས་བྱུང་ངམ་ཞེས་སོ་
སོར་དྲིས་ལ། མ་བྱུང་ན་བསྐྱར་དུ་གཞུག་ཅིང༌། ཉིན་དུས་ལུས་ངག་ཡིད་གསུམ་གྱི་སྤྱོད་པ་དྲིལ་ནས་ཉམས་སུ་བླང་ཞིང༌། མཚན་
མོ་རྣལ་དུ་ཕབ་ལ་བརྩོན་པས་ཉམས་སུ་བླངས་པས་ཉི་མ་གསུམ་ལས་རྟགས་བྱུང་ན་དབང་པོ་ཡང་རབ། ལྔ་ལས་བྱུང་ན་འབྲིང༌།
བདུན་ཕན་ཆད་ནི་ཐ་མ་སྟེ། དེ་དག་གི་དུས་སུ་ནམ་མཁའ་དྭངས་ཤིང་འཇའ་འོད་དང་བཅས་བྱུང་ན་འབྱོངས་པས་སྡིག་སྒྲིབ་ཟད་
པ་ཡིན་ལ། གཞན་དུ་སྡིག་སྒྲིབ་ཤས་ཆེ་བས། བསྐྱར་ལ་འབད་པར་བྱའོ། །དེས་ནི་འཁོར་འདས་རུ་ཤན་ཕྱེད་ནས་སླར་མི་ལྡོག་
པའི་དགོས་པ་ཡོད་དོ། །
དེ་དག་གིས་སློབ་མ་སྟ་གོན་དུ་བྱ་བའི་རིམ་པ་བཤད་ཟིན་ཏོ། །དོན་གཉིས་པ་དབང་བསྐུར་བ་དངོས་ལ་གསུམ་སྟེ། སྔོན་འགྲོ་སྟ་
གོན་བྱ་བ། དངོས་གཞི་དབང་བསྐུར་བ། རྗེས་གཟེངས་བསྟོད་པའོ། །དང་པོ་ནི། བླ་མས་གནས་དེར་དྲིའི་མཎྜལ་ཟླུམ་པོ་ལྟེ་བ་མུ་

ཁྱུད་དང་བཅས་པའི་བར་ཁྱམས་འོད་ཟླུམ་བཞིས་བརྒྱན་པ་ལ། མེ་ཏོག་གི་ཚོམ་བུ་ལྔ་ཚན་ལྔ་བཀོད་ལ། མཐའ་བསྐོར་དུ་ཕྱི་ནང་
གི་མཆོད་པ་དང༌། འབྱོར་ན་དྲི་དང་སྤོས་དང༌། སྨན་དང་རིན་པོ་ཆེ་དང་འབྲུའི་མཎྜལ་ལྔ་ཚན་ལྔ་ཡང་བཤམ་མོ། །གཉིས་པ་ནི།
དེ་ནས་ཉི་མ་རི་བོའི་རྩེ་ལ་ཤར་དུས་སུ། སློབ་མ་རྣམས་མེ་ཏོག་ཐོགས་ཏེ་འོང་བ་ལས། དྲི་བཟང་པོའི་ཆུས་ཁྲུས་བྱས་ཏེ། བླ་མའི་
མདུན་དུ་སྟོད་གཡོགས་ཕུད་ནས་ཐལ་མོ་སྙིང་ཁར་སྦྱར་ཏེ་འཁོད་པ་ལ། བླ་མས་བུ་ཁྱོད་སུ་ཡིན། ཞེས་ལན་གསུམ་དྲིས་པའི་
ལན་དུ། སློབ་མས་བདག་སྐལ་ལྡན་སེམས་ཀྱི་བུ་གཅིག་པུ་ལགས་ཞེས་གསུམ་བརྗོད་དུས། བླ་མས་དེ་ལྟར་ཡིན་
ཕན་ཆད་རང་བཞིན་རྫོགས་པ་ཆེན་པོའི་དཀྱིལ་འཁོར་བཟང་ཞིང་ཉམས་དགའ་བ་འདིར་ཞུགས་ཤིག དེ་
ཅིའི་ཕྱིར་ཞེ་ན། འཁོར་བ་འདི་ནི་སྙིང་པོ་མེད་པ་རྟག་མི་ཐུབ་ཅིང་སྡུག་བསྔལ་བ་སྟེ། དེ་ལས་ཐར་པའི་
ཐབས་དམ་པ་ཡང་ཚེ་གཅིག་གིས་སངས་རྒྱས་པ་རང་བཞིན་རྫོགས་པ་ཆེན་པོ་ལས་གཞན་མེད་པས། དད་
པ་ཆེན་པོ་བསྐྱེད་ལ་སེམས་ཅན་ཐམས་ཅད་ཀྱི་དོན་དུ་ཐོག་མར་བླ་མ་ལ་གསོལ་བ་གདབ་པར་བགྱི་བའི་
རྗེས་ཟློས་མཛོད་ཅིག ཅེས་བརྗོད་ལ། བླ་མ་རྡོ་རྗེ་འཛིན་པ་ཆེན་པོ་དགོངས་སུ་གསོལ་ལོ། །ཕྱོགས་བཅུའི་
སངས་རྒྱས་དང་བྱང་ཆུབ་སེམས་དཔའ་རྣམས་ཏེ། རྡོ་རྗེ་དང་རིན་པོ་ཆེ་དང་པདྨ་དང་ལས་དང་བདེ་བར་
གཤེགས་པའི་རིགས་ཐམས་ཅད་བདག་ལ་དགོངས་སུ་གསོལ་ལོ། །བདག་མིང་འདི་ཞེས་བགྱི་བ་དུས་འདི་
ནས་བཟུང་སྟེ། སྙིང་པོ་བྱང་ཆུབ་ལ་མཆིས་ཀྱི་བར་དུ། བླ་མ་རྡོ་རྗེ་འཛིན་པ་ཆེན་པོས། བདག་གི་ལུས་བྱིན་
གྱིས་བརླབ་ཏུ་གསོལ། བདག་གི་ངག་བྱིན་བྱིས་བརླབ་ཏུ་གསོལ། བདག་གི་ཡིད་བྱིན་གྱིས་བརླབ་ཏུ་གསོལ།
བདག་གི་སྣང་བ་བྱིན་གྱིས་བརླབ་ཏུ་གསོལ། སྨིན་པར་མཛད་དུ་གསོལ། གྲོལ་བར་མཛད་དུ་གསོལ། གང་
བར་མཛད་དུ་གསོལ། རྒྱས་པར་མཛད་དུ་གསོལ། ཆེར་འཕེལ་བར་མཛད་དུ་གསོལ། ཞེས་པ་གསུམ་གྱིས་སྤྱིར་
གསོལ་བ་བཏབ་ནས། བྱེ་བྲག་ཏུ་བརྒྱུད་པའི་བླ་མ་ལ་གསོལ་བ་གདབ་པ་ནི། ཀྱེེ་སངས་རྒྱས་ཀུན་གྱི་སྐུ་གསུང་ཐུགས་
ལྡན་པ། །ཟག་པ་རང་ཟད་དབྱིངས་ནས་སྐུ་གཤེགས་པའི། །དྲི་མ་རང་དག་དབྱིངས་ནས་སྤྱན་གཟིགས་ནས། །
ཐུགས་རྗེ་ཆེན་པོས་འགྲོ་བའི་དོན་མཛད་པའི། །བདེ་གཤེགས་འཇིག་རྟེན་མཁྱེན་པའི་ཐུགས་མངའ་བ། །
དགོངས་པ་ཉག་གཅིག་མི་གཡོ་དབྱེར་མེད་ཀྱང༌། །སྔོན་བཞུགས་དུར་ཁྲོད་གནས་ནས་རྗེས་དགོངས་ལ། །
རང་བཞིན་མཛད་པ་གང་ཡང་མི་མངའ་ཡང༌། །བདག་བློ་མོས་པའི་དོན་ཕྱིར་འདིར་གཤེགས་ཤིག །ཨེ་མ་
ཧོ། བྱིན་རླབས་རྩ་བ་བླ་མ་བརྒྱུད་པ་ཡི། །རིམ་པ་ཉིད་ཀྱིས་རིམ་ནས་རིམ་བརྒྱུད་པའི། །བདག་ཉིད་ཆེན་པོ་
རོ་ལངས་བདེ་བ་དང༌། །མཁྱེན་པའི་ཐུགས་མངའ་རབ་ཏུ་སྦྱངས་དང་ལྡན། །མཁྱེན་རབ་སྤྲུལ་པ་མཉྫུ་མི་
ཏྲ་དང༌། །ཐུགས་རྗེ་ཆེན་པོས་འགྲོ་བའི་སྡུག་བསྔལ་གཅོད། །རྗེ་བཙུན་ཐུགས་རྗེ་ཆེ་ལྡན་ཤྲཱི་སིང་ཧ་དང༌། །

མཁས་པ་ཐེག་པ་ཡོངས་ཀྱི་སྒྲོ་འདོགས་རབ་ཆོད་པའི། །འཇིག་རྟེན་མུན་པ་སེལ་མཛད་ཛྙཱ་ན་སཱུ་ཏྲ་དང༌། །
སྐྱེ་ཤི་ཀུན་བྲལ་ཚེ་ལ་དབང་ཐོབ་པའི། །མཁས་པ་ཆེན་པོ་བི་མ་མི་ཏྲ་དང༌། །རྟག་ཏུ་མཉམ་གཞག་རྗེས་ཐོབ་
དབྱེར་མེད་པའི། །སེམས་ལ་དབང་ཐོབ་ཏིང་འཛིན་འཟང་པོ་དང༌། །རང་རྒྱུད་འཁྲུལ་པ་བློ་ལ་མི་གནས་པའི།།
བདུད་རྩིའི་བཅུད་སྟོན་ལྡང་མ་ལྷུན་རྒྱལ་དང༌། །མཁའ་འགྲོས་ལུང་བསྟན་རྗེས་སུ་བཟུང་བ་ཡི། །གྲུབ་ཐོབ་
ཆེན་པོ་སེང་གེ་དབང་ཕྱུག་དང༌། །རྒྱལ་སྲས་སྤྲུལ་པས་འགྲོ་བ་འདྲེན་མཛད་པའི། །བླ་མ་རྗེ་བཙུན་སྤྲུལ་སྐུ་
ཞང་སྟོན་དང༌། །མཁྱེན་པའི་འོད་ཀྱིས་འགྲོ་བ་འདྲེན་མཛད་པའི། །མ་རིག་མུན་སེལ་མཁས་མ་ཉི་འབུམ་
དང༌། །བླ་མེད་རྫོགས་ཆེན་སྙིང་པོ་དར་མཛད་པའི། །རིག་འཛིན་ཆེན་པོ་གུ་རུ་ཇོ་འབེར་དང༌། །བྱང་ཆུབ་
སེམས་འབྱོངས་འགྲོ་བའི་དཔལ་གྱུར་པའི། །འཁྲུལ་ཞིག་ཆེན་པོ་སེང་གེ་རྒྱབ་པ་དང༌། །གསལ་སྟོང་དབྱེར་
མེད་བདེ་ཆེན་དོན་རྟོགས་པའི། །ཟླ་བ་མུན་སེལ་སྦས་པའི་རྣལ་འབྱོར་དང༌། །དགོངས་པ་མི་གཡོ་ཆོས་ཉིད་
འོད་གསལ་ངང༌། །རིག་འཛིན་ཆེན་པོ་ཀུ་མ་རཱ་ཛ་དང༌།།སྙིང་པོའི་དོན་མཐོང་འཁྲུལ་པ་རང་སར་ཞིག །ཀུན་
མཁྱེན་ཀློང་ཆེན་རབ་འབྱམས་ཐུགས་རྗེ་ཅན། །མཁས་པ་དགོངས་པ་མི་འགྱུར་གཡོ་མེད་རྣམས། །འབྱུང་བ་
རང་དངས་ཟག་མེད་དབྱིངས་བཞུགས་ཀྱང༌། །སྔོན་གྱི་ཐུགས་རྗེ་ཆེན་པོ་ཉིད་གཡོས་ལ། །ཐུགས་རྗེས་
དགོངས་ཤིག་བདག་ལ་བྱིན་གྱིས་རློབས། །ཨོཾ་ཨཱཿཧཱུྃ་གུ་རུ་སརྦ་སིདྡྷི་ཧཱུྃ། ཨོཾ་ཨཱཿཧཱུཾ། དམ་པ་སངས་རྒྱས་ཀུན་
གྱི་ཞལ་མཐོང་བདུད་རྩིའི་བཅུད་ལྡན་པའི། །རོ་ལངས་བདེ་བ་ལྷ་ཡི་ལྷ་མཆོག་དམ་པ་ཉིད། །སངས་རྒྱས་
སྤྲུལ་པས་འགྲོ་བའི་གདུང་བ་སེལ་མཛད་པའི། །དམ་པ་བདུད་རྩིའི་བདེ་བ་ཉིད་ལ་ཕྱག་འཚལ་བསྟོད། །དེ་
ཡི་རྗེས་འཛིན་འཇམ་དཔལ་སྐུ་སྤྲུལ་པའི། །ཉོན་མོངས་རང་དག་མཁྱེན་པའི་ཐུགས་དང་ལྡན། །གསུང་གི་
འོད་ཀྱིས་འགྲོ་བའི་སྡུག་བསྔལ་གཅོད། །དམ་པ་ཡིད་བཞིན་མྱུ་གུ་དེ་ལ་ཕྱག་འཚལ་བསྟོད། །དེ་ཡི་གདུང་
འཛིན་མཁས་པ་སྡེ་སྣོད་རྣམས་ཀྱི་བདག །ཐུགས་རྗེ་ཆེན་པོའི་སྤྲུལ་པ་འཛམ་གླིང་ཀུན་གྱི་རྒྱན། །དྲི་མེད་
གསུང་མངའ་འགྲོ་བའི་ངལ་གསོའི་གནས། །དམ་པ་ཤེས་རབ་མྱུ་གུ་དེ་ལ་ཕྱག་འཚལ་བསྟོད། །དེ་ཡི་རྗེས་
འཛིན་མཁས་པ་འཇིག་རྟེན་གསུམ་གྱི་མགོན། །རྡོ་རྗེ་སེམས་དཔའིསྤྲུལ་པས་བདག་བློའི་འཆིང་གཅོད་པ།།
ཚངས་པའི་གསུང་མངའ་འགྲོ་བ་ཀུན་ཡིད་འཕྲོག །དམ་པ་བདེ་བའི་མྱུ་གུ་མགོན་ལ་ཕྱག་འཚལ་བསྟོད། །
དེ་ཡི་གདུང་འཛིན་མཁས་བློར་སྐྱེ་བ་གྲངས་མང་སྦྱངས། །མཁྱེན་རབ་མཆོག་གྱུར་སྡེ་སྣོད་ཀུན་ལ་རྨོངས་པ་
མེད། །སྐྱེ་ཤིའི་འཇིགས་བྲལ་སྤྲུལ་པས་འགྲོ་བའི་དོན་མཛད་པའི། །དམ་པ་བདེ་གསལ་མྱུ་གུ་མགོན་ལ་
ཕྱག་འཚལ་བསྟོད། །དེ་ཡི་རྗེས་འཛིན་རྣམ་དག་ཤ་ཡི་སྤྱན་མངའ་བ། །མི་རྟོག་བཟང་པོའི་ཏིང་འཛིན་

ཐུགས་ཀྱི་གནད་བཀྲོལ་ནས། །འཛམ་གླིང་འགྲོ་རྣམས་མ་ལུས་བསམ་པའི་རྒྱུད་མཁྱེན་པའི། །དམ་པ་རྟོག་
མེད་མྱུ་གུ་མགོན་ལ་ཕྱག་འཚལ་བསྟོད། །དེ་ཡི་རྗེས་འཛིན་སྐལ་ལྡན་ཆོས་ཀྱི་མཛོད་མངའ་བ། །རིན་ཆེན་
གཏེར་བརྙེས་འགྲོ་བའི་མ་རིག་མུན་པ་སེལ། །བདེ་གཤེགས་བཀའ་དང་བླ་མའི་མན་ངག་སྙིང་པོ་འཛིན། །
དམ་པ་པདྨའི་མྱུ་གུ་མགོན་ལ་ཕྱག་འཚལ་བསྟོད། །དེ་ཡི་རྗེས་འཛིན་གསང་སྔགས་ཀུན་གྱི་མཛོད་མངའ་བ།།
གྲུབ་པ་མཆོག་བརྙེས་སྣང་བྱེད་འོད་ཀྱི་ལུས་གྲུབ་ནས། །གདོད་མའི་ཟད་སར་ཐུགས་རྗེས་གཤེགས་པར་
མཛད་པ་གང༌། །དམ་པ་ཡེ་ཤེས་མྱུ་གུ་མགོན་ལ་ཕྱག་འཚལ་བསྟོད། །དེ་ཡི་རྗེས་འཛིན་རྗེ་བཙུན་འགྲོ་བ་
རྣམས་ཀྱི་མགོན། །གསང་སྔགས་རྣམས་ལ་དབང་བསྒྱུར་ལུང་བསྟན་རྗེས་སུ་འཛིན། །མ་རིག་མུན་སེལ་
འོད་གསལ་མཆོག་ལ་མངའ་བརྙེས་པའི། །དམ་པ་རིན་ཆེན་མྱུ་གུ་མགོན་ལ་ཕྱག་འཚལ་བསྟོད། །དེ་ཡི་རྗེས་
འཛིན་འཁོར་བའི་སྐྱབས་གནས་དཔའ་བོ་ཉིད། །འགྲོ་བ་རྣམས་ཀྱི་མགོན་པོ་དྲི་མ་མེད་པའི་དཔལ། །ཡོན་
ཏན་མཆོག་མངའ་མཁྱེན་རབ་རྒྱ་མཚོའི་ཕ་རོལ་སོན། །དམ་པ་བློ་གསལ་མྱུ་གུ་མགོན་ལ་ཕྱག་འཚལ་བསྟོད། །
དེ་ཡི་རྗེས་འཛིན་བསྟན་པའི་སྙིང་པོ་དར་མཛད་ཅིང༌། །ས་ཆེན་མཆོག་བརྙེས་རྒྱུད་དོན་ཀུན་ལ་དབང་འབྱོར་
བ། །ཡེ་ཤེས་མིག་གཅིག་ཀུན་ནས་གཟིགས་པའི་སྤྱན་དང་ལྡན། །དམ་པ་བློ་མཚོའི་མྱུ་གུ་མགོན་ལ་ཕྱག་
འཚལ་བསྟོད། །དེ་ཡི་རྗེས་འཛིན་མ་རིག་མུན་པའི་དཔུང་འཇོམས་ཤིང༌། །ཡེ་ཤེས་འོད་ཟེར་བྱེ་བའི་ཚོགས་
མངའ་མཐའ་ཡས་ཀྱིས། །འགྲོ་བའི་སྡུག་བསྔལ་རྒྱ་མཚོ་མ་ལུས་སྐེམ་མཛད་པ། །དམ་པ་སྣང་བྱེད་མྱུ་གུ་
མགོན་ལ་ཕྱག་འཚལ་བསྟོད། །དེ་ཡི་རྗེས་འཛིན་ཐེག་པ་མཆོག་གི་བློ་གྲོས་ཅན། །འཆིང་བའི་དྲ་བ་མ་ལུས་
གཅོད་མཛད་རེ་བ་སྐོང༌། །ཡིད་བཞིན་གྲུབ་པའི་ས་མཐོར་གཤེགས་པ་གང་ཡིན་པ། །དམ་པ་ཆོས་ཉིད་མྱུ་
གུ་མགོན་ལ་ཕྱག་འཚལ་བསྟོད། །དེ་ཡི་རྗེས་འཛིན་འོད་གསལ་ཉི་མའི་སྙིང་པོ་བརྙེས། །བརྒལ་དཀའི་མུན་
ནག་འཐིབས་པོ་རབ་ཏུ་འཇོམས་མཛད་ཅིང༌། །ཐུགས་རྗེའི་འོད་ཟེར་བྱེ་བས་འཛམ་གླིང་སྣང་མཛད་པའི། །
དམ་པ་རིག་འཛིན་མྱུ་གུ་མགོན་ལ་ཕྱག་འཚལ་བསྟོད། །དེ་ཡི་རྗེས་འཛིན་སྡེ་སྣོད་རྒྱ་མཚོའི་ཕ་རོལ་ཕྱིན། །
རྒྱུད་དོན་མངའ་བརྙེས་རྡོ་རྗེ་སྙིང་པོའི་དོན་ལ་མཁས། །ཏིང་འཛིན་མི་གཡོ་ཆོས་དབྱིངས་ཞི་ལ་ཐུགས་
གཞོལ་བའི། །དམ་པ་ཆོས་མཆོག་མྱུ་གུ་མགོན་ལ་ཕྱག་འཚལ་བསྟོད། །དངོས་གྲུབ་ཀུན་འབྱུང་ཡོན་ཏན་རྒྱ་
མཚོའི་བླ་མ་ལ། །གུས་པས་གསོལ་འདེབས་ཐུགས་རྗེས་བྱིན་གྱིས་བརླབ་ཏུ་གསོལ། །ཨོཾ་ཨཱཿཧཱུྃ། གུ་རུ་ན་མོ་
མ་ཧཱ་སིདྡྷི་ས་མ་ཡཱ། དྷརྨ་ཀཱ་ཡ་ས་མནྟ་བྷ་དྲཱ། བཛྲ་བཱ་གི་ཤུ་ན་མོ། ས་མ་ར་ཐཱ་ཡ་སིང༌། མ་ཧྭ་སིདྡྷི་ས་མ་ཡཱ། ཕམ་

བྷོ་དྲྭ་ཡ། བཛྲ་དྷཱ་ར་ན་མོ། ས་མ་ར་ཐཱ་ཡ་སིང༌། མ་ཧཱ་སིདྡྷི་ས་མ་ཡཱ། ནིར་མ་ཀཱ་ཡ་བཛྲ་ས་ཏྭ་ན་མོ། ས་མ་ར་
ཐཱ་ཡ་སིང༌། མ་ཧཱ་སིདྡྷི་ས་མ་ཡཱ། བཛྲ་པཱ་ཎི་ན་མོ། ས་མ་ར་ཐཱ་ཡ་སིང༌། མ་ཧཱ་སིདྡྷི་ས་མ་ཡཱ། པྲཛྙཱ་བྷ་ཝཱ་གུ་རུ་
ན་མོ། ས་མ་ར་ཐཱ་ཡ་སིང་། མ་ཧྭ་སིདྡྷི་ས་མ་ཡཱ། མཉྫུ་ཤྲཱི་མི་ཏྲ་གུ་རུ་ན་མོ། ས་མ་ར་ཐཱ་ཡ་སིང་། མ་ཧྭ་སིདྡྷི་ས་
མ་ཡཱ། ཤྲྀ་སིདྷ་གུ་རུ་ན་མོ། ས་མ་ར་ཐཱ་ཡ་སིང༌། མ་ཧཱ་སིདྡྷི་ས་མ་ཡཱ། ཛྙཱ་ན་སཱུ་ཏྲ་གུ་རུ་ན་མོ། ས་མ་ར་ཐཱ་ཡ་
སིང༌། མ་ཧྭ་སིདྡྷི་ས་མ་ཡཱ། བི་མ་ལ་མི་ཏྲ་གུ་རུ་ན་མོ། ས་མ་ར་ཐཱ་ཡ་སིང༌། མ་ཧཱ་སིདྡྷི་ས་མ་ཡཱ། ས་མ་ཏི་བྷ་
དྲྭ་གུ་རུ་ན་མོ། ས་མ་ར་ཐཱ་ཡ་སིང༌། མ་ཧྭ་སིདྡྷི་ས་མ་ཡཱ། བྷ་ཧི་ར་ཧེ་གུ་རུ་ན་མོ། ས་མ་ར་ཐཱ་ཡ་སིང༌། མ་ཧྭ་
སིདྡྷི་ས་མ་ཡཱ། སིང་ཧཱ་ཤྭ་ར་གུ་རུ་ན་མོ། ས་མ་ར་ཐཱ་ཡ་སིང༌། མ་ཧཱ་སིདྡྷི་ས་མ་ཡཱ། སྭསྟི་ཤྲྀ་གུ་རུ་ན་མོ། ས་མ་
ར་ཐཱ་ཡ་སིང༌། མ་ཧྭ་སིདྡྷི་ས་མ་ཡཱ། སཱརྱ་ལཀྵི་གུ་རུ་ན་མོ། ས་མ་ར་ཐཱ་ཡ༌སིང༌། མ་ཧྭ་སིདྡྷི་ས་མ་ཡཱ། ཇོ་
འབེར་གུ་རུ་ན་མོ། ས་མ་ར་ཐཱ་ཡ་སིང་། མ་ཧཱ་སིདྡྷི་ས་མ་ཡཱ། ཡོ་གི་ཛྙཱ་ན་གུ་རུ་ན་མོ། ས་མ་ར་ཐཱ་ཡ་སིང་། མ་
ཧཱ་སིདྡྷི་ས་མ་ཡཱ། དྷེ་ཀི་བཛྲ་གུ་རུ་ན་མོ། ས་མ་ར་ཐཱ་ཡ་སིང༌། མ་ཧཱ་སིདྡྷི་ས་མ་ཡཱ། ཀུ་མ་རཱ་ཛ་གུ་རུ་ན་མོ། ས་
མ་ར་ཐཱ་ཡ་སིང༌། མ་ཧཱ་སིདྡྷི་ས་མ་ཡཱ། ཤི་ལ་མ་ཏི་གུ་རུ་ན་མོ། ས་མ་ར་ཐཱ་ཡ་སིང༌། མ་ཧཱ་སིདྡྷི་ས་མ་ཡཱ། ཨོཾ་
ཨཱཿཧཱུྃ། ཨེ་མ་དམ་པ་སངས་རྒྱས་ཐམས་ཅད་བསྐྱེད་མཛད་ངོ་བོ་ཉིད་ཀྱི་རྗེ། །སངས་རྒྱས་སྟོང་གི་དཀྱིལ་
འཁོར་ཉིད་ལ་དབང་བསྒྱུར་བླ་མ་ཉིད། །བཛྲ་བྷ་ཝ་ལྷ་རྗེ་དཔའ་བོ་ཉིད་ཀྱི་ཞལ། །བདག་བློའི་གཏི་མུག་
མུན་པ་འཇོམས་ཕྱིར་བསྟན་དུ་གསོལ། །འཇིག་རྟེན་དྲི་མའི་སྐྱོན་མེད་ཉེས་པ་ཀུན་ལས་གྲོལ། །རང་རྒྱུད་
རྣམ་པར་དག་ཅིང་སངས་རྒྱས་སུམ་སྟོང་གི །ཐུགས་ལ་མངའ་མཛད་མཉྫུ་མི་ཏྲའི་ཞལ། །བདག་བློའི་ཞེ་སྡང་
མ་ལུས་འཇོམས་ཕྱིར་བསྟན་དུ་གསོལ། །ཐུགས་རྗེ་ཆེན་པོའི་གསུང་གི་འོད་ཟེར་ཅན། །ཚངས་པའི་དབྱངས་
ཀྱིས་འགྲོ་བ་འདམ་ལས་འདྲེན། །ཤྲྀ་སིདྷ་མི་འགྱུར་རྡོ་རྗེའི་ཞལ། །བདག་བློའི་ང་རྒྱལ་ཟད་མཛད་བསྟད་
དུ་གསོལ། །ཐེག་པའི་དོན་རྣམས་ཐུགས་ལ་ཇི་བཞིན་སྟོན་མཛད་པ། །མི་བསྐྱོད་ཡེ་ཤེས་འགྲོ་བའི་དོན་ལ་
ཕན་བརྩོན༌གང༌། །ཛྙཱ་ན་སཱུ་ཏྲ་འཇིག་རྟེན་རྨོངས་པ་མེད་པའི་ཞལ། །བདག་བློའི་འདོད་ཆགས་དྲི་མ་ཟད་
མཛད་བསྟན་དུ་གསོལ། །མཁྱེན་རབ་རྨད་བྱུང་སྒྲ་ཚིག་རྣམ་པ་མང་པོ་ཡང༌། །འགྲོ་མགོན་ཡེ་ཤེས་ཉི་མའི་
འོད་ཀྱིས་འཛམ གླིང་ཀུན་ལ་ཁྱབ། །བི་མ་མི་ཏྲ་སྐྱེ་ཤི་ཀུན་བྲལ་རྡོ་རྗེའི་ཞལ། །བདག་བློའི་ཕྲག་དོག་དྲི་མ་
ཟད་མཛད་བསྟན་དུ་གསོལ། །དགོངས་པ་བར་མཚམས་མེད་པས་རླུང་གི་འགྲོ་འོང་ཟད། །གཉིས་མེད་རྣམ་
པར་དག་པས་གང་ཡང་གྲོགས་སུ་སྣང༌། །ཏིང་འཛིན་བཟང་པོ་གཟུང་དང་འཛིན་པ་བྲལ་བའི་ཞལ། །
བདག་བློའི་ཁོང་ཁྲོའི་དྲི་མ་ཟད་མཛད་བསྟན་དུ་གསོལ། །གདོད་ནས་ཆོས་ཀུན་མཉམ་ཉིད་རོ་གཅིག་རྟོགས་

གྱུར་ཅིང༌།།བདག་གཞན་དབྱེར་མེད་གཞི་ནས་བྱང་ཆུབ་དག་པའི་ངང༌། །ལྷུན་གྱི་རྒྱལ་མཚན་བསོད་ནམས་
གཟི་བརྗིད་ཆེན་པོའི་ཞལ། །བདག་བློའི་ཉོན་མོངས་དུག་ལྔ་ཟད་མཛད་བསྟན་དུ་གསོལ། །ལུས་ངག་ཡིད་
ཀྱི་ཞེན་པ་རང་ལོག་སྟེ། །ཉམས་ལེན་མཐར་ཕྱིན་སྣང་བ་ཟད་སར་འཁྱོལ། །སེང་གེ་དབང་ཕྱུག་འཁྲུལ་སྣང་
དག་པའི་ཞལ། །བདག་བློའི་འཁྲུལ་སྣང་ཟད་མཛད་བསྟན་དུ་གསོལ། །རྡོ་རྗེ་ཐེག་པའི་སྙིང་པོ་གསང་
སྔགས་སྡོང་པོར་གྲགས། །ངེས་པའི་དོན་རྟོགས་གཉིས་མེད་མཁའ་འདྲའི་ཐུགས་མངའ་བ། །བཀྲ་ཤིས་མི་
འགྱུར་ཡིད་བཞིན་རྡོ་རྗེ་འཆང་གི་ཞལ། །བདག་བློའི་ལས་དང་བག་ཆགས་ཟད་མཛད་བསྟན་དུ་གསོལ། །
མཁྱེན་རབ་ཚད་མེད་ཐེག་མཆོག་སྙིང་པོའི་དོན་ལ་མཁས། །བསྟན་པའི་རིང་ལུགས་གསལ་བྱེད་རིན་ཆེན་
འོད་ཟེར་ཅན།།རྗེ་བཙུན་ཆེན་པོ་སྤྲུལ་སྐུ་དོན་ཡོད་རྡོ་རྗེའི་ཞལ། །བདག་བློའི་འཁོར་བའི་ཉེས་སྐྱོན་ཟད་
མཛད་བསྟན་དུ་གསོལ། །འཁོར་བ་མུ་མཐའ་མེད་པའི་ཀློང་དཀྱིལ་ནས། །ཆོས་ཉིད་དག་པ་ཀུན་གསལ་
གཅིག་ཏུ་རྟོགས། །ཡེ་ནས་ལྷུན་མཉམ་རྫོགས་པ་ཆེན་པོའི་ཞལ། །བདག་བློའི་བཟང་རྟོག་ཟད་མཛད་
བསྟན་དུ་གསོལ། །འོད་གསལ་མངོན་གྱུར་བྱ་རྩོལ་གཉིས་སུ་མེད། །རང་བཞིན་ལྷུན་གྲུབ་འོད་གསལ་ཆེན་
པོའི་ངང་། །རྟག་ཏུ་མི་གཡོ་ཀུན་ཏུ་བཟང་པོའི་ཞལ། །བདག་བློའི་འཛིན་རྟོག་ཟད་མཛད་བསྟན་དུ་གསོལ།།
མཁའ་མཉམ་རྫོགས་པ་ཆེན་པོའི་དངོས་གྲུབ་བརྙེས། །ཐམས་ཅད་ལྷུན་མཉམ་གཅིག་ཏུ་སྟོན་མཛད་ཅིང༌།
ཚོགས་བསགས་རྒྱལ་པོ་རང་རིག་དྲི་མེད་ཞལ། །བདག་བློའི་མ་རིག་ཟད་མཛད་བསྟན་དུ་གསོལ། །གདོད་
མའི་རང་བཞིན་དབྱིངས་ཀྱི་ངང་ཉིད་དུ། །མ་བཅོས་སྤྲོས་བྲལ་འོད་གསལ་འཕོ་འགྱུར་མེད། །ཁམས་
གསུམ་ཡོངས་སྒྲོལ་རིག་འཛིན་ཆེན་པོའི་ཞལ། །བདག་བློའི་བླང་དོར་ཟད་མཛད་བསྟན་དུ་གསོལ། །ཡོན་
ཏན་མཐའ་ཡས་ཡེ་ཤེས་དཔལ་འབར་ཞིང༌། །དངོས་འཛིན་རང་ཞིག་བདག་འཛིན་ཀུན་ལས་འདས། །རང་
གྲོལ་རྒྱལ་པོ་དྲི་མེད་པདྨའི་ཞལ། །བདག་བློའི་འཁྲུལ་རྟོག་ཟད་མཛད་བསྟན་དུ་གསོལ། །ༀ་ཨཱཿཧཱུྃ་སྭཱ་ཧཱ།
ཞེས་ལན་གསུམ་དུ་བརྗོད་པར་བྱའོ། །དེ་ནས་གསེར་ལ་སོགས་པའི་རིན་པོ་ཆེ་དང༌། འབྲུ་དང༌། དྲི་དང༌། སྨན་དང༌མེ་ཏོག་ལ་
སོགས་པའི་མཎྜལ་དངོས་སུ་བཤམས་ལ་འབུལ་དུས་སྟོང་གསུམ་གང་བར་དམིགས་པ་རིམ་པར་འབུལ་ལོ། །དགོས་པ་ནི།
མཆོག་དང་ཐུན་མོང་གཉིས་གཉིས་ཏེ། དེ་ཡང་རིན་པོ་ཆེའི་མཆོག་ཡེ་ཤེས་ལྔ་ལ་སྤྱོད་ཅིང༌། ཐུན་མོང་དུ་ཡོ་བྱད་ཕུན་སུམ་ཚོགས་པ་
ཚེ་འདིར་འགྲུབ་བོ། །
དེ་བཞིན་དུ་འབྲུས་ནི་སྐུ་ལྔ་དང་མུ་གེའི་འཇིགས་པ་མེད་པར་འཐོབ་པོ། །དྲིས་ནི་དབྱིངས་ཀ་དག་ཆེན་པོའི་ངོ་བོ་དང་དབང་པོ་
གསལ་བ་ཆེན་པོ་འཐོབ་པོ། །སྨན་གྱིས་འཁོར་བའི་སྡུག་བསྔལ་ལས་གྲོལ་བ་དང་ནད་མེད་པ་འཐོབ་པོ། །མེ་ཏོག་གིས་སྣང་བ་
འོད་ལྔའི་ཞིང་དང་ཤེས་རབ་དང་རྣམ་པར་གྲོལ་བ་ཕུན་སུམ་ཚོགས་པ་འཐོབ་པར་བྱེད་དོ། །དེ་ནས་སློབ་མ་ཀུན་ལངས་ཏེ། སྟོད་

གཡོགས་ཕུད་ནས་ཐལ་མོ་སྙིང་གར་སྦྱར། རྐང་པའི་ལོང་བུ་གཤིབས་ནས། བླ་མའི་ཐུགས་ཀར་མིག་གཏད་དེ། ཤེས་པ་མ་
ཡེངས་པར་བྱ་སྟེ། བླ་མས་ཨ་དྲུག་བརྩེགས་ཡེངས་ལ་བོར་བའི་ཚུལ་དུ་དྲག་ལ་ཐུང་བར་བརྗོད་པས། སློབ་མའི་ལུས་འཕར་བ་
དང༌། ངག་གསལ་ཞིང་སྨྲ་བ་སེམས་མི་རྟོག་པ་ཤར་བ་ནི་ཡེ་ཤེས་དབབ་པའོ། །དེ་ནས་ཐུགས་ཀྱི་དཀྱིལ་འཁོར་དུ་གཞུག་པ་ནི།
སློབ་མ་རྣམས་ལུས་གནད་དེ་ཉིད་ཀྱིས་ཁ་ཤར་གྱི་ནམ་མཁར་གཏད་པ་ལ། བླ་མས་ངག་སྙན་པོས། ཨེ་མ་སྐལ་ལྡན་ཤཪ་
ཕྱོགས་ཀྱི་ནམ་མཁའི་དཀྱིལ་ན་ཕར་གམ་གམ་སོང་དང༌། ཞེས་གསུམ་བརྗོད་ནས། ཡང་འགྲོ་ན་འགྲོ་ས་འདུག་
གམ། འགྲོ་བའི་མཁན་པོ་འདུག་གམ། ཞེས་བརྗོད་དོ། །དེ་བཞིན་དུ་ལྷོ་དང་ནུབ་དང་བྱང་ལ་སྦྱར་བ་ནི། སེམས་སྟོང་
པ་ཉིད་བསམ་ངོ་དང་བྲལ་བའི་ངང་དུ་འཇོག་པའོ། །དེ་ནས་བླ་མས་ཕྱག་མཛུབ་བསྒྲེངས་ཏེ། ནམ་མཁའི་དབྱིངས་ལ་ཡུག་
ཡུག་ལན་གསུམ་བྱས་ཏེ། ནམ་མཁའི་དབྱིངས་ལ་ལྟོས་ཤིག་གསུམ་བརྗོད་པ་ན། ཆོས་སྐུ་མཁའ་མཉམ་དག་པའི་
དཀྱིལ་འཁོར་བསྟན་པའོ། །དེ་ནས་ཡེ་ཤེས་ཀྱི་ལྷ་ངོ་བསྟན་པ་ནི། སློབ་མ་ཀུན་སྟོད་གཡོགས་གོན་ནས་སྐྱིལ་ཀྲུང་
གིས་འདུག་པ་ལ། སྟེང་གི་ཉི་མའི་ཕྱོགས་བཞིར་ཉི་མ་བཞིས་བསྐོར་ཏེ། ལྔ་ཤར་བ་ཇེ་མཐོར་སོང་ནས་
མཐར་མི་མངོན་པའི་ངང་དུ་སོམས་ཤིག་པའི་དོན་བཤད་པ་ནི། ཨེ་མ་སྐལ་ལྡན་ནམ་མཁའི་དཀྱིལ་ཡ་གི་ན།
ཉི་མའི་དཀྱིལ་འཁོར་འོད་འཕྲོ་བ་ལྔ་པོ་ལ་ཤེས་པ་གཏོད་ལ་ཇེ་མཐོ་ཇེ་མཐོར་སོང་ཞིག ཅེས་ལན་གསུམ་
བརྗོད་ནས། སླར་མ་ལྡོག་ཅིག་ཅེས་པ་ཡང་གསུམ་བརྗོད་དོ། །དེ་ཡང་ཉི་མ་ལྔ་ནི་ཡེ་ཤེས་ལྔའི་སྣང་བ་ཡིན་ལ་ཇེ་
མཐོར་སོང་ནས་མི་དམིགས་པ་ནི་དབྱིངས་སུ་ཐིམ་པ་སྟེ། སླར་མ་ལྡོག་ཅིག་གསུམ་ནི། སྐུ་གསུམ་གྱི་ངང་
ལས་ཕྱིར་མ་ལྡོག་ཅིག་ཏུ་མཚོན་པའོ། །དེ་ནས་བླ་མས་ལངས་ཏེ། གཡས་བརྐྱང་གཡོན་བསྐུམ་མཛུམ་མོ་མིག་ལ་
བཙུགས་ནས་ཨ་བརྩེགས་མར་བརྗོད་དེ། ཕྱོགས་བཞིར་ལན་བཞིར་དེ་ལྟར་བྱའོ། །དེ་ཡང་གཡས་བརྐྱངས་པས་ནི་
འཁོར་བའི་སྤྲོས་པ་གཅོད་ལ། གཡོན་བསྐུམས་པས་ནི་མྱ་ངན་ལས་འདས་པའི་སྣང་བ་མཚོན་ཞིང༌། མཛུམ་
མོ་བཙུགས་པས་ཡེ་ཤེས་མིག་ནས་འཆར་བ་མཚོན་ཞིང༌། ཨཿབརྗོད་པས་ཚེ་འདིར་སྐྱེ་མེད་དུ་གྲོལ་བའི་
བརྡའོ། །ཞེས་བསྟན་པར་བྱའོ། །དེ་ནས་བཛུམ་མོ་ནམ་མཁར་བསྒྲེངས་ཤིང༌། མིག་ནམ་མཁར་ཧུར་ཕྱུང་ནས་གཏད་ལ། ནམ་
མཁའ་འདི་ནི་རྒྱ་ཆེའོ། །ཞེས་ལན་གསུམ་བརྗོད་དོ། །དེ་ཡང་མཛུབ་མོ་བསྒྲེངས་པ་ནི། ལུ་གུ་རྒྱུད་ནམ་མཁར་
འཆར་བའི་བརྡའོ། །མིག་ཧར་པོར་ལྟ་བ་ནི། གཟིགས་སྟངས་མཚོན་པའོ། །ཚིག་བརྗོད་པ་ནི་འཁྲུལ་སྣང་
འགགས་ནས་ཡེ་ཤེས་ཀྱི་སྣང་བ་ཤར་ཏེ་དབྱིངས་སུ་ཐིམ་པ་མཚོན་པའོ། །ཞེས་བཤད་པར་བྱའོ། །དེ་ནས་ཞར་ལ་
མཎྜལ་གྱི་དག་པ་བཤད་པ་ནི། ཀྱེ་སྐལ་ལྡན་རྣམས་དྲིའི་མཎྜལ་ལ། མེ་ཏོག་ལྔའི་ཚོམ་བུ་བཀོད་པ་ནི། རྟེན་དང་
བརྟེན་པའི་ཆོས་སུ་དབྱེར་མེད་པའི་ངོ་བོ་མཚོན་པ་སྟེ། དེ་ཡང་གདོད་མའི་དབྱིངས་ཀ་དག་གི་ངང་ནས་ཡེ་

ཤེས་ལྷུན་གྲུབ་ཏུ་གནས་པ་དང༌། ལམ་དུས་ཀྱི་རྟེན་ཙིཏྟ་རིན་པོ་ཆེའི་དབུས་ན་རིག་པ་འོད་གསལ་བའི་རང་
བཞིན་བརྟེན་པར་གནས་པ་དང༌། འབྲས་བུའི་དུས་ཀྱི་རྟེན་སྣང་བ་བཞི་མཐར་ཕྱིན་པ་དབྱིངས་ཆོས་ཉིད་
ཆེན་པོར་བརྟེན་པ་ཡེ་ཤེས་ལྔའི་རང་གདངས་མཚོན་པའོ། །མཆོད་པའི་མཎྜལ་ལྔ་ཚན་ལྔས་ཡེ་ཤེས་ཉི་ཤུ་རྩ་
ལྔ་ལ་ལོངས་སྤྱོད་པའི་ཐབས་སུ་མཚོན་པ་ཤེས་པར་གྱིས་ཤིག ཅེས་བརྗོད་དོ། །དོན་གསུམ་པ་གཟེངས་བསྟོད་
པ་ནི། · ཤིན་ཏུ་སྤྲོས་པ་མེད་པའི་དབང་ཐོབ་ནས་ཆོས་སྐུའི་ཞིང་ལ་སྤྱོད་པ་དང༌། ཡིད་ཀྱི་སྒྲིབ་པ་འདག་པ་
དང༌། བྷནྡྷུ་འབར་བའི་གཞལ་ཡས་ཀྱི་ཁྲོ་བོའི་ཞིང་ལ་དབང་ཐོབ་པ་དང༌། མ་འབད་ཀྱང་ཕྱི་མའམ་བར་
དོར་གྲོལ་ལ། འབད་ན་ཚེ་འདིར་གྲོལ་ཞིང་ཆོས་ཉིད་སྟོང་པ་ཉིད་བསྒོམ་པ་ལ་དབང་བ་ཡིན་ནོ།།
ཞེས་བརྗོད་དོ། །དེ་ལྟར་ཤིན་ཏུ་སྤྲོས་པ་ཞི་བའི་དབང༌། །ཕྲ་ཐིག་རིན་ཆེན་རྒྱན་སྤྲས་དོན་བསྡུས་ཏེ། །མ་འོངས་སྐལ་ལྡན་དོན་དུ་
བཀོད་པ་འདིས། །འགྲོ་ཀུན་བྱང་ཆུབ་ཀུན་བཟང་ཉིད་ཐོབ་ཤོག །གསང་བ་སྙིང་ཏིག་གི་དབང་རྣམ་པར་ཕྱེ་བ་ལས། ཤིན་ཏུ་སྤྲོས་
པ་མེད་པའི་ཤེས་རབ་ཡེ་ཤེས་ཀྱི་དབང་གི་ཆོ་གའི་གསལ་བྱེད་པདྨའི་དྲ་བ་ཞེས་བྱ་བ། ཐེག་པ་མཆོག་གི་རྣལ་འབྱོར་པ་ཀློང་ཆེན་
རབ་འབྱམས་ཀྱིས་གངས་རི་ཐོད་དཀར་དུ་བཀོད་པ་རྫོགས་སོ། ། ། །
༄༅། །གླིང་བཞི་རྒྱན་གྱུར་གྱི་མཎྜལ་བཞུགས་སོ། །
ཤིན་ཏུ་སྤྲོས་པ་མེད་པར་དབང་བསྐུར་བའི་ཚེ་ལྔ་ཚན་ལྔའི་མཎྜལ་རིམ་པས་འབུལ་ཞིང༌། ནམ་མཁའི་དབྱིངས་གང་བར་དམིགས་
ཏེ། ཚིག་གི་རྒྱལ་པོ་འདི་དག་གིས་གསལ་བར་བྱའོ། །ཨོཾ་ཨཱཿཧཱུྃ། ཡིད་བཞིན་རིན་པོ་ཆེས་བརྒྱན་པའི་ཞིང་ཁམས་ནོར་
བུ་སྣ་ཚོགས་ཀྱི་ས་གཞི་ལ་གསེར་གྱི་བྱེ་མ་བརྡལ་བ། རིན་པོ་ཆེ་སྣ་བདུན་འབར་བའི་རི་དང་ཤིང་དང་སྐྱེད་
མོས་ཚལ་དང་གཞལ་མེད་ཁང་འོད་གསལ་གྱི་གནས། ནོར་བུ་འཐོན་ཀ་དང༌། འཐོན་ཀ་ཆེན་པོ་དང༌། ཀེ་
ཀེ་རུ་དང༌། པདྨ་རཱ་ག་དང༌། མརྒད་ཏ༌་དང༌། མུས་གནྡྷ་དང༌། ཡིད་བཞིན་སྤྲིན་ལ་སོགས་པ། སྣ་ཚོགས་
འབྱོར་བའི་མངའ་ཐང་ཚད་མེད་པས་ལེགས་པར་བཀོད་པའི་གཞི། ནམ་མཁའི་མཐའ་ཀླས་པར་ཡིད་
བཞིན་རིན་པོ་ཆེའི་དྲ་བས་ཡོངས་སུ་གང་བར་དམིགས་ཏེ། བླ་མ་དང་ཡི་དམ་དཀྱིལ་འཁོར་གྱི་ལྷ་ཚོགས་
དམ་ཅན་རྒྱ་མཚོའི་ཚོགས་དང་བཅས་པ་ཐམས་ཅད་ལ་ཇི་སྲིད་འཁོར་བ་མ་སྟོངས་ཀྱི་བར་དུ་རྟག་པར་རྒྱུན་
གྱི་འཁོར་ལོར་འབུལ་ལོ། །ཡིད་བཞིན་རིན་ཆེན་སྤྲིན་གྱི་དྲ་བས་ཀུན་ནས་བརྒྱན་པའི་བླ་བྲེ་ཅན། །དཔལ་
ལྡན་འདོད་དགུའི་ཆར་གྱི་ཚོགས་མང་ནམ་མཁའི་དབྱིངས་ཀུན་ཡོངས་བཀོད་དེ། །ཀུན་ཏུ་བཟང་པོའི་

མཆོད་སྤྲིན་ཇི་བཞིན་ཏིང་འཛིན་རོལ་མོ་བསམ་ཡས་ཀྱིས། །སྲིད་དང་ཞི་བའི་དཔལ་དུ་གྱུར་གང་ཀུན་
ནས་དགེ་བའི་སེམས་ཀྱིས་མཆོད། །གླིང་བཞི་འཇིག་རྟེན་རྒྱན་གྱུར་མཆོད་པའི་སྤྲིན། །ཡིད་བཞིན་རིན་ཆེན་
སྣ་ཚོགས་འདི་འབུལ་བས། །འགྲོ་ཀུན་གནས་སྐབས་འདོད་དགུ་ལྷུན་གྲུབ་ཅིང༌། །མཐར་ཐུག་ཡེ་ཤེས་ལྔ་
ལ་སྤྱོད་པར་ཤོག །ཨོཾ་ཨཱཿཧཱུྃ། ཡོན་ཏན་རིན་པོ་ཆེས་བརྒྱན་པའི་ཞིང་ཁམས་ནམ་མཁའི་མཐའ་ཀླས་པར་སྣ་
ཚོགས་རིན་པོ་ཆེས་ཡོངས་སུ་བཀོད་པའི༌གཞི། ཤིང༌དང༌། སྨན༌དང༌། མེ་ཏོག་དང༌། ལོ་ཏོག་ཡོངས་སུ་
རྒྱས་པའི་འབྲུ་དང༌། འབྲས་བུའི་རྔན་མང་པོས་ལེགས་པར་འབྱོར་བ་འདི་ཉིད་བླ་མ་དང་ཡི་དམ་དཀྱིལ་
འཁོར་གྱི་ལྷ་ཚོགས་དམ་ཅན་རྒྱ་མཚོའི་ཚོགས་དང་བཅས་པ་ཐམས་ཅད་ལ་སྲིད་པ་ཇི་སྲིད་རྣམ་པར་གྲོལ་བ་
དེ་སྲིད་ཀྱི་བར་དུ་འབུལ་ལོ། །འབྲུ་མང་འབྱོར་པ་ཤིན་ཏུ་མཐའ་ཡས་བསམ་བཏན་ཟས་ཀྱི་རྗེས་འགྲོ་བ། །
སྨན་ཤིང་ལོ་ཐོག་ལེགས་སྨིན་དུལ་བའི་འབྲས་བུ་ཤིན་ཏུ་རྨད་བྱུང་གིས། །དཔག་ཡས་ནམ་མཁའི་དབྱིངས་
ཀུན་བཀང་སྟེ་སེམས་ཀྱི་ཡིད་བཞིན་སྤྲིན་ཚོགས་ཀྱིས། །བླ་མ་ཡི་དམ་དཀྱིལ་འཁོར་ལྷ་ཚོགས་དམ་ཅན་རྒྱ་
མཚོའི་ཚོགས་ལ་མཆོད། །འབྲུ་མང་སྣ་ཚོགས་དམ་པས་རབ་བརྒྱན་པ། །ཡོན་ཏན་རིན་ཆེན་ཡོངས་གང་
འདི་ཕུལ་བས། །འགྲོ་ཀུན་གནས་སྐབས་འབྱོར་པ་མཐའ་ཡས་ཤིང༌། །མཐར་ཐུག་སྐུ་ལྔའི་ཞིང་ལ་སྤྱོད་ང
ཤོག །ཨཱོྃ་ཨཱཿཧཱུྃ། ཡེ་ཤེས་རིན་པོ་ཆེས་ཀུན་ཏུ་བརྒྱན་པའི་ཞིང་ཁམས་དྲིའི་སྙིང་པོ་ཅན། ཙནྡན་སྣ་ཚོགས་ཀྱི་
བསུངས་དང༌། སྨན་དང་མེ་ཏོག་གི་དྲིས་ཀུན་ཏུ་ཁྱབ་པ། སྤོས་ཀྱི་ཤིང་ལྗོན་པ་རིན་པོ་ཆེའི་དྲ་བས་ལེགས་
པར་བརྒྱན་ཞིང༌། དྲི་བཟང་པོ་མཆོག་ཏུ་གྱུར་པའི་ཆུ་ཀླུང་འབུམ་ཕྲག་དུ་མ་དལ་གྱིས་འབབ་པ། སངས་རྒྱས་
ཀྱི་ཞིང་གི་ཡོན་ཏན་བཀོད་པ་ཚད་མེད་པའི་མངའ་ཐང་ཆེན་པོས་དབང་འབྱོར་བ་འདི་ཉིད། བླ་མ་དང་ཡི་
དམ་དཀྱིལ་འཁོར་གྱི་ལྷ་ཚོགས་དམ་ཅན་རྒྱ་མཚོའི་ཚོགས་དང་བཅས་པ་ཐམས་ཅད་ལ། འགྲོ་བ་མཐའ་
དག་ཉེ་བར་ཞི་བའི་གོ་འཕང་ལ་གནས་པ་དེ་སྲིད་དུ་འབུལ་ལོ། །སྨན་ཤིང་མེ་ཏོག་དྲི་ཞིམ་ངད་ལྡན་སྤོས་
དང་སྨན་སྦྱར་བདུད་རྩིའི་ཆུ། །དངས་ཤིང་རྙོག་བྲལ་དྲི་མཆོག་གིས་ཁྱབ་ནམ་མཁའི་དབྱིངས་ཀུན་ཡོངས་
བཀོད་དེ། །དཔག་མེད་མཐུ་ལྡན་རིམ་རྒྱས་རྡུལ་བྲལ་རྒྱལ་བའི་དྲི་གཙང་གིས་མཛེས་པ། །སྣ་ཚོགས་ཡོན་
ཏན་འབྱོར་པས་ཡོངས་གང་ཀུན་ནས་དགའ་བའི་གཙུག་གིས་མཆོད། །སྨན་དང་སྤོས་མཆོག་བདུད་རྩིའི་
རང་བཞིན་སྤྲིན། །ནམ་མཁའི་མཐའ་ཀླས་གྱུར་གང་ལེགས་ཕུལ་བས། །འགྲོ་ཀུན་གནས་སྐབས་དབང་པོ་
རབ་གསལ་ཞིང༌། །མཐར་ཐུག་གདོད་མའི་གཞི་ལ་སྤྱོད་པར་ཤོག །ཨོཾ་ཨཱཿཧཱུཾ། ཡིད་བཞིན་སྤྲིན་གྱི་ཞིང་
ཁམས་ས་གཞི་རིན་པོ་ཆེ་སྣ་ཚོགས་ཀྱི་རང་བཞིན་ལ། སྨན་གྱི་ཤིང་ལྗོན་པ་དཔག་ཏུ་མེད་པས་བརྒྱན་ཅིང༌།

གཟུགས་དང༌། སྒྲ༌དང༌། དྲི༌དང༌། རོ༌དང༌། རེག་དང༌། ཆོས་ཐམས་ཅད་སྨན་གྱི་ཕུང་པོ་ཚད་མེད་པའི་རང་
བཞིན་འབྱུང་བ་དང༌། ཉོན་མོངས་པའི་ནད་ཐམས་ཅད་རབ་ཏུ་ཞི་བར་བྱེད་པའི་མཐུ་དང་ལྡན་པ། རྣམ་པར་
བཀྲ་ཤིང་ཡིད་དུ་འོང་བའི་བཀོད་པ་མཐའ་ཡས་པའི་སྤྲིན་ཕུང་གིས་འཁྲིགས་པ་རང་བྱུང་བས་ནམ་མཁའི་
དབྱིངས་ཀུན་ཁྱབ་པར་བཀོད་པ་གསལ་བ་ཅན། རྩ་དང་ཤིང་དང་མེ་ཏོག་གི་སྨན་རྣམ་པ་ཐ་དད་པ་དང༌།
ས་དང༌། ཆུ་དང༌། མེ་དང༌། རླུང་དང༌། ནམ་མཁའི་བདུད་རྩིས་ཀུན་ཏུ་གང་བ་འདི་ཉིད། བླ་མ་དང་ཡི་དམ་
དཀྱིལ་འཁོར་གྱི་ལྷ་ཚོགས་དམ་ཅན་རྒྱ་མཚོའི་ཚོགས་དང་བཅས་པ་རྣམས་ལ། ལུས་ཅན་ཐམས་ཅད་ཐར་པ་
ཆེན་པོའི་གྲོང་དུ་ཕྱིན་པ་དེ་སྲིད་དུ་རྟག་པར་འབུལ་ལོ། །སྣ་ཚོགས་སྨན་གྱི་ཕུང་པོས་ཡོངས་གང་བཀྲ་ཤིས་
གཟི་བྱིན་ལྡན་པ་གང་། །ས་དང་ནམ་མཁའི་དབྱིངས་ཀུན་ཡོངས་ཁྱབ་སྲིད་གསུམ་བདེ་དགའི་གཞིར་གྱུར་པ།།
འབྱུང་དང་ཉོན་མོངས་ནད་ཀུན་ཞི་བྱེད་རྣམ་གྲོལ་བདུད་རྩིའི་སྙིང་པོ་ཅན།།མ་ལུས་ཇི་སྙེད་ཇི་བཞིན་བཀོད་
པས་འགྲོ་བའི་བླ་མ་སྲས་བཅས་མཚོད།།བདུད་རྩིའི་རང་བཞིན་ནད་རབ་ཞི་བྱེད་པ། །སྨན་མཆོག་དམ་པ་
གྱུར་པ་འདི་ཕུལ་བས། །འགྲོ་ཀུན་གནས་སྐབས་ཚེ་རིང་ནད་མེད་ཅིང་། །མཐར་ཐུག་བདེ་ཆེན་ཞིང་ལ་སྤྱོད་
པར་ཤོག །
ༀ་ཨཱཿཧཱུྃ། འོད་གསལ་རིན་པོ་ཆེས་བཀོད་པའི་ཞིང་ཁམས་མེ་ཏོག་གི་སྐྱེད་མོས་ཚལ་བཀོད་ལེགས་པའི་ས་
གཞི་ཡིད་དུ་འོང་བ་ལ། པདྨ་དང༌། པདྨ༌ཆེན༌པོ་དང༌། ཀུ་མུ་ཏ་དང༌། ཨུཏྤལ་དང༌། ཨུ་དུམ་ཝཱ་རའི་ཚོགས་
ལ་སོགས་པས་རབ་ཏུ་བརྒྱན་ཞིང༌། ཆུ་དང་ཐང་དང་སྐྱེད་མོས་ཚལ་ལས་འཐོན་པའི་ཚོགས་དཔག་ཏུ་མེད་
པས་ལེགས་པར་བརྒྱན་པ་འདི་ཉིད། བླ་མ་དང་ཡི་དམ་དཀྱིལ་འཁོར་གྱི་ལྷ་ཚོགས་དམ་ཅན་རྒྱ་མཚོའི་
ཚོགས་དང་བཅས་པ་རྣམས་ལ་ནམ་མཁའི་ཁམས་དང་ཆོས་ཀྱི་དབྱིངས་ཇི་སྲིད་གནས་པ་དེ་སྲིད་དུ་རྒྱས་
པར་བཀང་སྟེ་འབུལ་ལོ། །དཔག་མེད་ཆུ་ལྡན་རབ་རྒྱས་གེ་སར་མདངས་བཀྲ༌ཞིང༌། །མཚོར་ཉལ་འཛུམ་
པའི་འོད་ཟེར་དང་ལྡན་སྐྱེད་མོས་ཚལ། །སྣ་ཚོགས་ཁ་ཕྱེ་ལྷག་གེར་འདུག་པས་མཛེས་གྱུར་པ། །ནམ་མཁའི་
དབྱིངས་ཀུན་ཡིད་ཀྱིས་བཀང་སྟེ་གུས་པས་མཆོད།།མེ་ཏོག་བཀོད་སྤྲིན་ནམ་མཁའི་དབྱིངས་ཁྱབ་པ། །
དཔག་ཡས་རིན་ཆེན་དྲ་བ་འདི་ཕུལ་བས། །འགྲོ་ཀུན་གནས་སྐབས་ཤེས་རབ་རྒྱ་ཆེ་ཞིང༌། །མཐར་ཐུག་འོད་
ལྔའི་ཞིང་ལ་སྤྱོད་པར་ཤོག །ཅེས་དབྱངས་སྙན་པོས་ལན་གསུམ་གསུམ་དུ་འབུལ་བར་བྱའོ། །ཚུལ་འདི་ནི་དབང་དང་
གདམས་པ་གོང་མ་ལ་འཇུག་པའི་ཚེ་བྱ་བ་ཡིན་གྱི། ཐ་མལ་པའི་ཚེ་བྱ་བ་ནི་མ་ཡིན་ནོ། །ལན་གཅིག་ཕུལ་བས་ཀྱང་ཚོགས་
གཉིས་རྫོགས་ཤིང༌། ཡེ་ཤེས་ཉི་ཤུ་རྩ་ལྔ་ལ་སྤྱོད་པར་གསུངས་སོ། །མཎྜལ་འབུལ་བའི་ཆོ་ག་གླིང་བཞི་རྒྱན་གྱུར་ཞེས་བྱ་བ།

ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་བཀོད་པ་རྫོགས་སོ། ། ། །
༄༅། །རབ་ཏུ་སྤྲོས་མེད་ཀྱི་དབང་ཆོག་འོད་ཀྱི་དྲ་བ་བཞུགས་སོ།
དགོངས་པ་བརྡ་དང་སྙན་བརྒྱུད་ལ། །གུས་པས་བཏུད་དེ་ཕྱག་འཚལ་ནས། །རབ་ཏུ་སྤྲོས་པ་མེད་པ་ཡི། །དབང་བསྐུར་ཆོ་ག་
བཤད་པར་བྱ། །དེ་ལ་རབ་ཏུ་དབེན་པའི་གནས་སུ་རིན་པོ་ཆེ་དང༌། འབྲུ་དང༌། སྨན་དང༌། དྲི༌དང༌། སྤོས་ཀྱི་མཎྜལ་ཚན་པ་ལྔ་
གྲལ་ཐབས་སུ་བཀོད་པའི་མཐར། ཕྱི་ནང་གི་མཆོད་པ་དང་ཚོགས་ཀྱིས་ཉེ་བར་མཛེས་པར་བྱའོ། །ཤིན་ཏུ་སྤྲོས་མེད་དང་དུས་
མཉམ་དུ་བྱེད་ན། མཆོད་པའི་མཎྜལ་དང་གཅིག་པས་ལོགས་སུ་བཤམ་མི་དགོས་ལ། གཞན་དུ་དགོས་སོ། །འདི་དག་རས་དཀར་
དྲི་མ་མེད་པའི་སྟེང་དུ། དར་ཚོན་ཁ་དོག་མི་གཅིག་པ་ལྔ་བཏིང་བ་ལ་སྐུད་རིས་སམ། རེ་ཁྭས་ཟླུམ་སྐོར་ལྔ་ཚན་ལྔ་པ་བྱས་པའི་
དབུས་མཐིང་ག་ལ་རིན་པོ་ཆེ། དེའི་གཡས་ཀྱི་དཀར་པོ་ལ་མེ་ཏོག དེའི་རྩར་སེར་པོ་ལ་འབྲུ། གཡོན་གྱི་དམར་པོ་ལ་སྨན། དེའི་
རྩར་ལྗང་གུ་ལ་དྲི་དང་སྤོས་རྣམས་བཀྲམ་པར་བྱ་བ་ནི་ཕྱག་ལེན་དུ་མཛད་པའོ། །དེ་ནས་སློབ་མ་རྣམས་དྲི་དང་སྨན་སྤོས་ཀྱིས་
ཁྲུས་བྱ་ལ། བླ་མས་ཤར་དུ་གཟིགས་པ་ལ་ཕྱག་འཚལ་ཏེ། ཁ་ནུབ་ཏུ་ཕྱོགས་པས་འཇིག་རྟེན་ཐམས་ཅད་རིན་པོ་ཆེ་ལ་སོགས་
པས་གང་བར་དམིགས་ཏེ། མཎྜལ་ལྔ་ཚན་རྣམས་རིམ་གྱིས་ཕུལ་བས། མཆོག་དང་ཐུན་མོང་གི་དངོས་གྲུབ་ལ་
སྤྱོད་ཅིང༌། ཁྱད་པར་དུ་རིན་པོ་ཆེའི་ཡོན་ཏན་གྱིས་ཆོས་ཟད་མི་ཤེས་པ་ལ་སྤྱོད། དྲིས་ཆོས་ཉིད་དག་པའི་
གསུང་དབྱངས་ལ་སྤྱོད། སྨན་གྱིས་སྡུག་བསྔལ་ཐམས་ཅད་ལས་གྲོལ་བའི་བདེ་བ་ལ་སྤྱོད། སྤོས་ཀྱིས་ཏིང་
ངེ་འཛིན་བྱང་ཆུབ་ཀྱི་རོ་ལ་སྤྱོད། འབྲུས་འབྱོར་བ་མཐའ་ཡས་པ་ལ་སྤྱོད་པའོ། །ཞེས་ཕན་ཡོན་ཀྱང་བཤད་དོ། །
དེ་ནས་དབང་དངོས་ལ་བཞི་སྟེ། དཀྱིལ་འཁོར་དུ་འཇུག་པའི་རིམ་པ། ཞུགས་པའི་དབང༌། དབང་ལས་ཐོབ་པའི་ངོ་སྤྱོད།
དབུགས་དབྱུང་ཞིང་དགའ་སྟོན་བྱ་བའི་རིམ་པའོ། །དང་པོ་ལ་གསུམ་ལས། དྲིས་ལན་གྱིས་རྗེས་སུ་གནང་བ་སྦྱིན་པ་ནི། བླ་མས་
བུ་ཁྱོད་ནི་སུ་ཡིན་ཞེས་པ་གསུམ་གྱི་ལན་དུ། བདག་སྐལ་ལྡན་སེམས་ཀྱི་བུ་གཅིག་པོ་ལགས། ཞེས་པ་གསུམ་
བརྗོད་པ་དང་། བླ་མས་དེ་ལྟར་ཡིན་ཕན་ཆད། སེམས་ཉིད་གདོད་མ་ནས་སྐྱེ་མ་མྱོང་བའི་དཀྱིལ་འཁོར་འདི་
ཉིད་དུ་ཞུགས་ཤིག ཅེས་བརྗོད་དོ། །གསོལ་བ་གདབ་པ་ནི། དེ་ནས་སློབ་མས་ཐལ་མོ་སྦྱར་ཏེ། ཀྱེ་ཀྱེ་བླ་མ་རྡོ་རྗེ་འཛིན་
པ་ཉིད། །བདག་ལ་རབ་ཏུ་དགོངས་སུ་གསོལ། །བདག་ནི་ཁམས་གསུམ་འཁོར་གནས་སུ། །ཡུན་རིང་
གནས་པས་དྲན་ཉམས་ཏེ། །འཁོར་བ་ཉིད་ལས་བརྒལ་དོན་དུ། །བླ་མ་ལ་ཡང་ཞུ་བར་བགྱིད། །བསྐལ་
པ་བརྒྱ་ཕྲག་དུ་མར་ནི། །བདག་ནི་ཡང་ནས་ཡང་འཁོར་བས། །རྡོ་རྗེ་སེམས་དཔའ་ཡེ་ཤེས་རང་བྱུང་ཉིད།།
རྨེད་དང་རྩ་བ་བཅད་པས་སངས་རྒྱས་སེམས་ལས་བྱུང༌། །སེམས་ཀྱི་དམ་པ་བདག་ལ་བསྟན་དུ་གསོལ། །
ཞེས་པ་གསུམ་བརྗོད་དོ། །སེམས་ཉིད་ཀྱི་རང་བཞིན་བསྟན་པ་ནི། དེ་ནས་སློབ་མས་མ་ཡེངས་པར་བླ་མའི་ཐུགས་ཀར་ཅེར་

རེ་བལྟས་ནས་ཡེངས་པའི་མཚམས་སུ། བླ་མས་དྲག་ཤུལ་དང་བཅས་པས། སེམས་གང་ཡིན་ཞེས་ལན་གསུམ་བརྗོད་པས།
བར་དེར་ཧད་དེ་སལ་ལེ་གཟུང་འཛིན་མེད་པའི་ཤེས་པ་རང་བབ་ཅིག་ཕྱམ་གྱིས་ཤར་བ་ནི་ཆོས་སྐུའི་དགོངས་པ་སྟེ་ཡེ་ཤེས་
དབབ་པའོ། །དཀྱིལ་འཁོར་གསུམ་དུ་ཞུགས་པའི་དབང་ལ་གསུམ་ལས། སྤྲུལ་སྐུའི་དཀྱིལ་འཁོར་དུ་ཞུགས་པའི་དབང་ནི། སློབ་
མ་རྣམས་སེང་གེའི་འདུག་སྟངས་དང་བསྟུན་ཏེ། མིག་ཐད་དྲང་དུ་ཧ་རེ་བ་གླང་ཆེན་ལྟ་སྟངས་ལས། རིག་པ་འོད་ཀྱི་གོང་བུ་སྐར་
མདའ་ལྟར་ཤར་ཕྱོགས་སུ་འཕངས་ཏེ། སེང་གེའི་མཆོངས་སྟངས་སུ་བྱས་པའི་མཐར། ཆོས་ཉིད་སྐྱེ་བ་མེད་པའི་ངང་ལ་བཞག་
པའི་རིམ་པ་རྣམས། བླ་མའི་གསུང་གསལ་ལ་སྙན་པོས་བརྗོད་པའི་རིམ་པ་བཞིན་ཡིད་གཏོད་ཅིག ཅེས་དམིགས་པ་ཕོག་
ནས། བླ་མས། ཨེ་མ་སྐལ་ལྡན་སེམས་ཀྱི་བུ་ཁྱོད་ཉོན་ཅིག ཤར་ཕྱོགས་མངོན་པར་དགའ་བའི་ཞིང་ཁམས་
ཞེས་བྱ་བ་ཤིན་ཏུ་མཛེས་ཤིང༌། ཉམས་དགའ་བ་ཡིད་དུ་འོང་བ་ན། ཡང་དག་པར་རྫོགས་པའི་སངས་རྒྱས་
བཅོམ་ལྡན་འདས་རྡོ་རྗེ་མི་འཁྲུགས་པ་ཞེས་བྱ་བ། སྐུ་མདོག་མཐིང་ག་རིན་པོ་ཆེའི་རྒྱན་གྱིས་བརྒྱན་པ་ཡབ་
ཡུམ་གཉིས་སུ་མེད་པ་འཁོར་རྡུལ་གཅིག་གི་སྟེང་ན་རྡུལ་སྙེད་ཀྱི་སངས་རྒྱས་ཇི་སྙེད་ཅིག་བཞུགས་ཤིང༌།
རང་རང་གི་སྟོན་པ་ལས་ཆོས་ཉན་ཅིང་རང་རང་གི་ཉེ་འཁོར་ལ་ཆོས་སྟོན་པ། རང་རང་གི་སེམས་ཀྱི་དམ་པ་
འོད་གསལ་བ་གསང་སྔགས་ཀྱི་དེ་ཁོ་ན་ཉིད་སྟོན་ཏོ། །བུ་ཁྱོད་དེར་གླང་པོ་ཆེའི་ལྟ་སྟངས་ཀྱིས་ལྟོས་ལ་སེང་
གེའི་མཆོངས་སྟངས་ཀྱིས་མཆོངས་ཤིག ཨ་ཨ་ཨཱཿ ཞེས་སྐུ་གསུམ་ལས་ཕྱིར་མི་ལྡོག་པའི་རྒྱས་གདབ་བོ། །ཡང་སློབ་
མ་རྣམས་ལྷོར་བལྟས་ལ་གླང་པོ་ཆེའི་འདུག་སྟངས་དང་བསྟུན་ཏེ། མིག་ཐད་དྲང་དུ་དྲིལ་ནས། སྔ་མ་ལྟར་རིག་པ་དཔལ་དང་ལྡན་
པའི་ཞིང་དུ་འཕངས་ཏེ་སྐེད་པ་སྙེངས་ཀྱིས་མཆོངས་པས་སླེབས་ནས། སྐྱེ་མེད་དུ་གློད་པའི་རིམ་པ་རྣམས་ཚིག་གི་ཕྱིར་སེམས་
གཞོལ་དུ་འཇུག་པ་ནི། བླ་མས། ཨེ་མ་སྐལ་ལྡན་སེམས་ཀྱི་བུ་ཁྱོད་ཉོན་ཅིག ལྷོ་ཕྱོགས་ན་དཔལ་དང་ལྡན་པ་
ཞེས་བྱ་བའི་ཞིང་ཁམས་ཤིན་ཏུ་མཛེས་ཤིང་ཉམས་དགའ་བ་ཡིད་དུ་འོང་བ་ན། ཡང་དག་པར་རྫོགས་པའི་
སངས་རྒྱས་རིན་ཆེན་འབྱུང་ལྡན་ཞེས་བྱ་བ། སྐུ་མདོག་སེར་པོ་རིན་པོ་ཆེའི་རྒྱན་གྱིས་བརྒྱན་པ་ཡབ་ཡུམ་
གཉིས་སུ་མེད་པ། འཁོར་རྡུལ་གཅིག་གི་སྟེང་ན་རྡུལ་སྙེད་ཀྱི་སངས་རྒྱས་ཇི་སྙེད་ཅིག་བཞུགས་ཤིང༌། རང་
རང་གི་སྟོན་པ་ལས་ཆོས་ཉན་ཅིང་རང་རང་གི་ཉེ་འཁོར་ལ་ཆོས་སྟོན་པ། རང་རང་གི་སེམས་ཀྱི་དམ་པ་འོད་
གསལ་བ་གསང་སྔགས་ཀྱི་དེ་ཁོ་ན་ཉིད་སྟོན་ཏོ། །བུ་ཁྱོད་དེར་སེང་གེའི་ལྟ་སྟངས་ཀྱིས་ལྟོས་ལ་སྟག་མོའི་
མཆོངས་སྟངས་ཀྱིས་མཆོངས་ཤིག ཨ་ཨ་ཨཱཿ ཞེས་ཕྱིར་མོ་ལྡོག་པའི་རྒྱས་གདབ་བོ། ཡང་ནུབ་ཏུ་ཁ་བལྟས་ལ་དྲང་སྲོང་
གི་འདུག་སྟངས་དང་མིག་གཡོན་ཟུར་ནས་ཁད་ཀྱིས་ཐག་དྲང་དུ་ཁྲིད་ལ་རིག་པ་འཕངས་ལ་ཞིང་ཁམས་སུ་བྱ་ལྡིང་ཐབས་ཀྱིས་
མཆོངས་ལ། ཚིག་གིས་གསལ་གདབ་པ་ནི། བླ་མས། ཨེ་མ་སྐལ་ལྡན་སེམས་ཀྱི་བུ་ཁྱོད་ཉོན་ཅིག ནུབ་ཕྱོགས་ན་
པདྨ་བརྩེགས་པ་ཞེས་བྱ་བའི་ཞིང་ཁམས་མཛེས་ཤིང་ཉམས་དགའ་བ་ཡིད་དུ་འོང་བ་ན། ཡང་དག་པར་

རྫོགས་པའི་སངས་རྒྱས་བཅོམ་ལྡན་འདས་སྣང་བ་མཐའ་ཡས་ཞེས་བྱ་བ། སྐུ་མདོག་དམར་པོ་རིན་པོ་ཆེའི་
རྒྱན་གྱིས་བརྒྱན་པ་ཡབ་ཡུམ་གཉིས་སུ་མེད་པ། འཁོར་རྡུལ་གཅིག་གི་སྟེང་ན་རྡུལ་སྙེད་ཀྱི་སངས་རྒྱས་
ཇི་སྙེད་ཅིག་བཞུགས་ཤིང༌། རང་རང་གི་སྟོན་པ་ལས་ཆོས་ཉན་ཅིང༌། རང་རང་གི་ཉེ་འཁོར་ལ་ཆོས་སྟོན་པ།
རང་རང་གི་སེམས་ཀྱི་དམ་པ་འོད་གསལ་བ་གསང་སྔགས་ཀྱི་དེ་ཁོ་ན་ཉིད་སྟོན་ཏོ། །བུ་ཁྱོད་དཔལ་ཆེན་གྱི་
རྔམས་སྟབས་ཀྱིས་ལྟོས་ལ། ཁྱུང་ནམ་མཁའ་ལ་ལྡིང་བའི་འགྲོས་ཀྱིས་སོང་ཞིག ཨ་ཨ་ཨཱཿ ཞེས་ཕྱིར་མི་ལྡོག་
པའི་རྒྱས་གདབ་བོ། །ཡང་བྱང་དུ་བལྟས་ཏེ་བྱ་རྒོད་ཀྱི་སྤུངས་སྟངས་དང་བསྟུན་པ། མིག་གྱེན་དུ་ལྡོག་ནས་ཞིང་ཁམས་ཡིད་ལ་
བྱེད་པས། ལག་པའི་ཁུ་ཚུར་སྙིང་གནས་ཕྱིར་འཕངས་པ་དང་མཆོངས་པ་མཉམ་དུ་བྱ་བའི་ཚུལ་གྱིས། ཚིག་གི་ཕྱིར་སེམས་གཞོལ་
བ་སྙམ་དུ་གསལ་གདབ་པ་ནི། བླ་མས། ཨེ་མ་སྐལ་ལྡན་སེམས་ཀྱི་བུ་ཁྱོད་ཉོན་ཅིག འདི་ནས་བྱང་ཕྱོགས་ན་
ལས་རབ་ཡོངས་སུ་རྫོགས་པ་ཞེས་བྱ་བའི་ཞིང་ཁམས་ཤིན་ཏུ་མཛེས་ཤིང་ཉམས་དགའ་བ་ཡིད་དུ་འོང་བ་ན།
ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་གདོན་མི་ཟ་བའི་རྒྱལ་པོ་ཞེས་བྱ་བ། སྐུ་མདོག་
ལྗང་གུ་རིན་པོ་ཆེའི་རྒྱན་གྱིས་བརྒྱན་པ་ཡབ་ཡུམ་གཉིས་སུ་མེད་པ། འཁོར་རྡུལ་གཅིག་གི་སྟེང་ན་རྡུལ་སྙེད་
ཀྱི་སངས་རྒྱས་ཇི་སྙེད་ཅིག་བཞུགས་ཤིང༌། རང་རང་གི་སྟོན་པ་ལས་ཆོས་ཉན་ཅིང༌། རང་རང་གི་ཉེ་འཁོར་
ལ་ཆོས་སྟོན་པ། རང་རང་གི་སེམས་ཀྱི་དམ་པ་འོད་གསལ་བ་གསང་སྔགས་ཀྱི་དེ་ཁོ་ན་ཉིད་སྟོན་ཏོ། །བུ་
ཁྱོད་དེར་རྡོ་རྗེ་འཆང་གི་ལྟ་སྟངས་ཀྱིས་ལྟོས་ལ། གློག་དམར་གྱི་འགྱུ་སྟངས་ཀྱིས་སོང་ཞིག ཨ་ཨ་ཨཱཿ ཞེས་
རྒྱས་གདབ་བོ། །དེ་དག་ནི་རང་སྣང་རིག་པའི་དཀྱིལ་འཁོར་གྱི་སྒོ་བཞི་ནས་འཇུག་པ་སྟེ། ཚེ་འདིར་ཉམས་སུ་བླང་ལོང་མ་བྱུང་བ།
རང་བཞིན་སྤྲུལ་སྐུའི་ཞིང་དུ་སྐྱེས་ནས་གྲོལ་བའི་དགོས་པ་ཡོད་དོ། །ལོངས་སྐུའི་དཀྱིལ་འཁོར་དུ་ཞུགས་པའི་དབང་ནི། རྡོ་རྗེ་
སྐྱིལ་ཀྲུང་གིས་འདུག་ལ། མིག་ཧ་རེ་བ་ལས་རྒྱན་སྟུག་པོ་བཀོད་པ་ཡིད་ལ་བྱས་པར་རིག་པ་འཕངས་ནས། སེང་གེ་ལྟར་ཡུད་
ཀྱིས་མཆོངས་ཏེ་སྐྱེ་མེད་ཀྱི་ངང་ལ་བཞག་པ་རྣམས་རིམ་པར་གསལ་གདབ་པ་ནི། བླ་མས། ཨེ་མ་སྐལ་ལྡན་སེམས་ཀྱི་བུ་
གཅིག་པོ་ཉོན་ཅིག དེ་དག་ཐམས་ཅད་ལས་འདས་པའི་ཕ་རོལ་ན། རྒྱན་ཡོངས་སུ་བཀོད་པ་ཞེས་བྱ་བའི་
ཞིང་ཁམས་ན་ཡེ་ཤེས་ལྔས་ཁྱབ་ཅིང་གསལ་བ། རབ་ཏུ་མཉམ་ཞིང་མི་གཡོ་བ་ཉིད་ན། བདེ་བར་གཤེགས་
པ་འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་པ། ལྷ་དང་མི་རྣམས་ཀྱི་སྟོན་པ། དགྲ་བཅོམ་པ་
ཟག་པ་ཟད་པ། རིག་པ་དང་ཞབས་སུ་ལྡན་པ། ཡང་དག་པར་རྫོགས་པའི་སངས་རྒྱས་འོད་དཔག་ཏུ་མེད་པ་
ཞེས་བྱ་བ། འཁོར་ཡང་དག་པར་རྫོགས་པའི་སངས་རྒྱས་བརྒྱ་སྟོང་བྱེ་བ་དཔག་ཏུ་མེད་པས་བསྐོར་བ།
སེམས་ཉིད་མངོན་པར་འདུས་མ་བྱས་པ་ལ་རོལ་པ་ཞིག་ཡོད་ཀྱིས། བུ་ཁྱོད་དེར་གླང་པོ་ཆེའི་ལྟ་སྟངས་ཀྱིས་
ལྟོས་ལ། སེང་གེའི་མཆོངས་སྟངས་ཀྱིས་སོང་ཞིག ཨ་ཨ་ཨཱཿ ཞེས་སྐུ་གསུམ་ལས་མི་ལྡོག་པའི་རྒྱས་གདབ་བོ། །

ཆོས་སྐུའི་དཀྱིལ་འཁོར་དུ་ཞུགས་པའི་དབང་ནི། སེང་གེའི་འདུག་སྟངས་ཀྱིས་འདུག་ལ། མིག་གྱེན་དང་ཐུར་དང་འཕྲེད་གཡས་
གཡོན་དང་ཐད་དྲང་དུ་བལྟས་ཏེ། རིག་སྟོན་རྗེན་པའི་ཡེ་ཤེས་ལ་གསལ་སྟོང་འཛིན་མེད་ཆེན་པོར་ལྟ་ཞིང༌། གསལ་གདབ་པ་ནི།
བླ་མས། ཨེ་མ་སྐལ་ལྡན་སེམས་ཀྱི་བུ་གཅིག་པོ་ཉོན་ཅིག དེ་ལས་ཀྱང་འདས་པའི་ཕ་རོལ་ན། རང་གི་
སེམས་ཉིད་བསམ་ངོ་དང་བྲལ་ཞིང་ཚད་མེད་དཔག་ཏུ་མེད་ཅིང་དམིགས་སུ་མེད་པ། སྟོང་ཉིད་གང་དུའང་
མ་ཕྱེ་བའི་ཆོས་ཉིད་ཅེས་བྱ་བ་བཞུགས་པས། དེར་བུ་ཁྱོད་རིག་པ་ཁྱུང་ནམ་མཁའ་ལ་ལྡིང་བའི་འགྲོས་ཀྱིས་
མཐོ་བར་འདུག་ཅིག དྲང་སྲོང་གི་འདུག་སྟངས་ཀྱིས་གནས་པར་གྱིས་ཤིག གླང་ཆེན་གྱི་ཉལ་སྟབས་ཀྱིས་
སྙོམས༌པར༌ཉོལ༌ཞིག ལྕགས༌སྡོང་གི་འདྲིལ་སྟབས་ཀྱིས་ཁ་སྦུབས་ལ་མཐའ་དྲིལ་ཅིག སྐྱེས་བུའི་རྒྱངས་
སྟབས་ཀྱིས་གན་རྐྱལ་དུ་རྒྱོངས་ཤིག ཝ་མོའི་ཟུར་འགྲོས་ཀྱིས་སློག་ལ་སོང་ཞིག བྱ་རྒོད་ཀྱི་སྤུངས་སྟབས་
ཀྱིས་སྒུར་ལྡོག་གིས་སྤུངས་ཤིག གྱད་ཀྱི་དོར་སྟབས་ཀྱིས་ངལ་གསོས་ལ་ས་ནོན་ཅིག འབུ་སྲིན་གྱི་ནུར་
འགྲོས་ཀྱིས་དབྱིངས་རིག་ལ་ཆགས་པར་གྱིས་ཤིག  སྟག་མོའི་མཆོངས་སྟངས་ཀྱིས་ཉམས་སྣང་ལ་རྩལ་
སྦྱོངས་ཤིག གཡང་མོའི་སྤྲུགས་སྟངས་ཀྱིས་གཟུང་འཛིན་གྱི་བག་ཆགས་ཐམས་ཅད་དུས་གཅིག་ལ་ངོ་བོར་
སྤྲུགས་ཤིག སེང་གེའི་འགྱིང་ཚུགས་ཀྱིས་དབྱིངས་རིག་ལས་ཟུང་ཞིག ཨེ་མ་སྐལ་ལྡན་སེམས་ཀྱི་བུ་ཁྱོད་
ཉོན་ཅིག ། སེམས་ཉིད་སྟོང་པར་གནས་པས་གཞི་ཟུང་ཞིག སེམས་ཉིད་རིག་སྟོང་དུ་བསྟན་པས་གནད་
ཚུགས་ཤིག སེམས་ཉིད་མ་འགགས་པར་འགྱུ་བས་རྩལ་སྦྱོངས་ཤིག སེམས་ཉིད་ཡེ་ཤེས་སུ་གསལ་བས་
ལམ་སྦྱོངས་ཤིག སེམས་ཉིད་ཀུན་ལ་ཁྱབ་པས་རྟགས་ཚོལ་ཞིག སེམས་ཉིད་ཅིག་ཆར་དུ་མྱུར་བས་ལ་ཟློས་
ཤིག སེམས་ཉིད་སྣ་ཚོགས་སུ་མ་འདྲེས་པས་ཤན་ཕྱེས་ཤིག སེམས་ཉིད་སྣ་ཚོགས་སུ་འཕེལ་བས་མ་ཞེན་
ཅིག ཡེ་ཤེས་ལས་སླར་མ་ལྡོག་ཅིག ཐིག་ལེ་ལས་སླར་མ་ལྡོག་ཅིག སྐུ་ལས་སླར་མ་ལྡོག་ཅིག ཅེས་བརྗོད་
ནས། དེ་དག་གི་དོན་ཅུང་ཟད་བཤད་ན། སྤྲུལ་སྐུ་དང༌། ལོངས་སྐུའི་འཆར་གཞི་ནི་ཆོས་སྐུ་ཡིན་པས། དེ་
གཉིས་ལས་འདས་པ་ཞེས་བྱའོ། །ཞིང་ནི་སེམས་ཉིད་ཡེ་ནས་སྟོང་པས་ན། སྟོན་པ་ནི་རང་རིག་གི་ཡེ་ཤེས་ཏེ།
འདུག་སྟངས་དང་གཟིགས་སྟངས་གཅུན་ནས་ཉམས་སུ་བླངས་པས་རང་ཤར་དུ་རང་ངོ་ཤེས་ནས་གཞི་ཐོག་
ཏུ་གྲོལ་ལོ། །དེ་ཡང་ཉམས་ཀྱི་རིམ་པ་དང་མཐུན་པར་རིག་སྟོང་གི་སེམས་ཉིད་དང་པོ་ངོ་ཤེས་པས་ཐག་ཆོད།
རང་ཤར་རང་གྲོལ་དུ་རྩལ་སྦྱོངས། གསལ་སྟོང་ངང་དྭངས་སུ་ལྷུན་གྱིས་ཞོག གང་ཤར་རྗེས་མེད་དུ་ཉམས་
སུ་ལོངས། རང་གྲོལ་ཡེ་བབས་སུ་ལ་ཟློས། ཤར་ནས་ཡེངས་མེད་དུ་ངོས་ཟུང༌། བདེ་གསལ་རྟོག་མེད་ཀྱི་
ཉམས་ལ་མ་ཞེན་ཅིག དེ་ལྟར་ཉམས་སུ་བླངས་པས་འབྲས་བུ་སྐུ་གསུམ་རང་ཆས་སུ་འཆར་བས་སླར་མ་

ལྡོག་ཅིག ཅེས་བཤད་དོ། །དོན་གསུམ་པ་དབང་ལས་ཐོབ་པའི་ངོ་སྤྲོད་ནི། སྐུ་གསུམ་གྱི་བཞུགས་སྟངས་དང་གཟིགས་སྟངས་
རིམ་པས་བསྟུན་དུ་བཅུག་ལ། ལན་གསུམ་དུ་གསལ་བར་བརྗོད་པ་ནི། བླ་མས། ཨེ་མ་སྐལ་ལྡན་སེམས་ཀྱི་བུ་གཅིག་པོ།
སེམས་ཉིད་ངོ་བོ་སྟོང་ལ་རང་བཞིན་ཡེ་ཤེས་ལྷག་མཐོང་གི་དོན་ཉོན་ཅིག སེམས་ཉིད་བདེ་སྟོང་ཟུང་འཇུག་
ཕྱག་རྒྱ་ཆེན་པོའི་གཞི་ཡེ་ཤེས་ལྔར་སྒྱུར་ཅིག སེམས་ཉིད་སྟོང་པ་ཡེ་ཤེས་ཟང་ཐལ་གྱིས་མ་རིག་པ་སོལ་
ཅིག སེམས་ཉིད་བློ་རིམ་དང་འཇུག་པའི་ཐེག་པ་ཐ་དད་ཀྱི་མཐར་ཐིག་ལེ་ཉག་གཅིག་ཏུ་སྡུས་ཤིག སེམས་
ཉིད་སྟོང་པ་མཐའ་བྲལ་ཐིག་ལེ་ཡོངས་རྫོགས་ལ་ཆོས་ཀྱི་ཕུགས་གཏོད་ཅིག སེམས་ཉིད་ཟུང་འཇུག་དབྱེར་
མེད་རང་སྣང་ལྷུག་པས་དོན་གྱི་གནད་ཁྲོལ་ཞིག སེམས་ཉིད་དབྱིངས་རིག་རྣམ་དག་སྨིན་མཚམས་འོད་
གསལ་ལ་རླུང་རིག་བཅུད་ལ་བོར་ཅིག གང་ཞེ་ན། མགྲིན་པ་ཨེན་ཙམ་འགུག མིག་གྱེན་ལ་ལྡོག རླུང་རང་
སོར་གཅད། ལག་པ་གཡས་པས་མིག་མནན་ལ། མིག་གཡོན་པ་ནམ་མཁའ་ལ་བལྟས་པས་ཡེ་ཤེས་ཀྱི་
སྣང་བ་འཕེལ་ལོ། །སེམས་ཉིད་ཆོས་སྐུ་མ་བཅོས་རང་བྱུང་རྣལ་མ་ལ་ཕྱི་ནང་གཅིག་ཏུ་གཞི་ཕོབ་ཅིག
སེམས་ཉིད་མ་འདྲེས་ཡོངས་རྫོགས་ཉག་གཅིག་ཕྱོགས་བྲལ་ལས་སླར་མ་ལྡོག་ཅིག ། སྤྲུལ་སྐུར་སོང་ཞིག
ལོངས་སྐུར་སོང་ཞིག ཆོས་སྐུར་སོང་ཞིག ཆོས་སྐུ་ལ་མ་འཛིན་སླར་མ་ལྡོག་ཅིག ལོངས་སྐུ་ལ་མ་འཛིན་
སླར་མ་ལྡོག་ཅིག ། སྤྲུལ་སྐུ་ལ་མ་འཛིན་སླར་མ་ལྡོག་ཅིག ཅེས་དང་པོས་སྤྲུས་སྐུའི་བཞུགས་སྟངས་དང་གཟིགས་
སྟངས་བསྟན་ནས། བར་པ་ལ་གཞན་དེ་དང་འདྲ་བ་ལས། མགྲིན་པ་ཐད་དྲང་ལ་བཞག མིག་ཅུང་ཟད་དབབ་ཅེས་གོ་
བརྗེའོ། །ཐ་མ་ལ་དེའི་ཚབ་ཏུ་མགྲིན་པ་བསྟོད། མིག་ཐད་དྲང་དུ་བལྟ། ཞེས་གོ་བརྗེའོ། །དེ་དག་གི་དོན་ཅུང་ཟད་
བཤད་ན། སེམས་ནི་ཀུན་ཏུ་རྟོག་པ་འཁོར་བའི་ས་བོན་ལ། སེམས་ཉིད་ནི་མ་འཁྲུལ་དོན་གྱི་ཡེ་ཤེས་སུ་ཡེ་
ནས་གནས་པ་ཡིན་པས། སེམས་ཉིད་ངོ་བོ་སྟོང༌། རང་བཞིན་གསལ། ཐུགས་རྗེའི་གདངས་འགག་མེད་
ཆེན་པོའི་གནས་ལུགས་ཉག་གཅིག་སྟེ་ངོ་ཤེས་པར་གྱིས་ཤིག དེ་ཡང་སྔར་ཐུན་མོང་གི་ཐེག་པ་ཨ་ནུ་མན་
ཆད་ཀྱི་སྐབས་སུ། སེམས་ཉིད་རིག་སྟོང་ཟུང་འཇུག་ཕྱག་རྒྱ་ཆེན་པོར་བཟུང་བ་དེ་ཉིད། ཨ་ཏི་རྡོ་རྗེ་སྙིང་
པོའི་སྐབས་འདིར་རིག་པ་འོད་གསལ་ལྔ་ལྡན་དུ་ངོ་ཤེས་པར་གྱིས་ཤིག སེམས་ཉིད་སྟོང་གསལ་རིག་པའི་
ཡེ་ཤེས་ཀ་དག་ཆེན་པོས་གཉིས་འཛིན་འཁྲུལ་པའི་མ་རིག་པ་རང་སངས་ལ་ཐོང་ཞིག སྔར་ཐེག་པ་རིམ་པ་
དགུར་སོ་སོར་ཞེན་པའི་བློ་རིམ་ཐམས་ཅད་ཡེ་གྲོལ་གྲུབ་མཐའ་མེད་པའི་ངང་དུ་ཤེས་པར་གྱིས་ཤིག ཆོས་
སུ་ཤར་རོ་ཅོག་མཐའ་བྲལ་ཐིག་ལེ་ཆེན་པོའི་ངང་ལས་མ་གཡོས་པར་ངོས་ཟུང་ཞིག རིམ་པ་གཉིས་མེད་
རང་སྣང་ཉིད་ཟུང་འཇུག་ཡེ་ཤེས་ཆེན་པོར་ངོ་ཤེས་པར་གྱིས་ཤིག གནད་ཀྱིས་མཐོང་བའི་དབྱིངས་རིག་

འོད་གསལ་སྨིན་མཚམས་སུ་སྣང་བ་ནས་རིམ་གྱིས་བརྩོན་པར་གྱིས་ཤིག དེ་ཡང་གཟིགས་སྟངས་དང༌།
བཞུགས་སྟངས་དང༌། རླུང་རིག་གི་གནད་བསྟུན་ནས་ཉམས་སུ་ལོངས་ཤིག སེམས་ཉིད་ཆོས་སྐུ་རང་བྱུང་
ནི་ཀ་དག་ཆོས་ཟད་ཀྱི་དགོངས་པའི་ངང་དྭངས་མ་འདྲེས་ཡོངས་རྫོགས་ལྷུན་གྲུབ་ཀྱི་རང་སྣང་སྟེ། ཁྲེགས་
ཆོད་དང་ཐོད་རྒལ་གཉིས་ཀྱིས་ཉམས་སུ་ལོངས་ཤིག སྐུ་གསུམ་གྱི་རང་སྣང་རིམ་གྱིས་ཤར་བའི་ངང་དུ་
སོང་ལ་སྣང་བ་དང་རང་རིག་པའི་ཉམས་ཅི་བྱུང་ཡང་མ་འཛིན་པར་ཟད་པའི་ས་ནས་གདོད་མའི་དབྱིངས་སུ་
ཚེ་འདི་ཉིད་ལ་ཕྱིན་པར་གྱིས་ཤིག ཅེས་ངོ་སྤྲད་ཅིང་དལ་བུས་སོས་དལ་ལ་བཤད་དོ། །འདི་དག་ནི་མངོན་སུམ་རིག་པའི་
ངོ་སྤྲོད་དེ། རྩ་བ་དང་ཕྲ་ཏིག་ལས། དེ་ནས་ངོ་སྤྲད་པར་བྱའོ། །ཞེས་པའི་ཚིག་ཙམ་གསུངས་ནས་ངོ་སྤྲད་ལུགས་མ་གསུངས་པས་
གནད་ཡིག་ལས་བྱུང་བ་བཞིན་བཀོད་པའོ། །དེ་ཡང་ངོ་སྤྲོད་པའི་རིམ་པ་འདི་ཉིད་མ་བྱས་ཀྱང་འགལ་བ་མེད་དེ། ཁྲིད་དུ་ངོ་སྤྲད་
པ་ཡིན་པའི་ཕྱིར་རོ། །དེའང་ཁྲིད་མི་ཕྱེད་པའི་དབང་དུ་བྱས་ན་ངོ་སྤྲད་པའོ། །དོན་གསུམ་པ་དབུགས་དབྱུང་ཞིང་དགའ་སྟོན་བྱ་
བའི་རིམ་པ་ལ་གཉིས་ལས། དབུགས་དབྱུང་བ་ནི། དབང་འདི་ཐོབ་ནས་མ་རིག་པ་གཞི་ལ་སངས་ཏེ་རིག་པ་ཡེ་
ཤེས་སུ་རྒྱས་པས་རང་སྣང་མངོན་སུམ་བསྒོམ་པ་ལ་དབང་ཞིང༌། ཉམས་སུ་ལེན་ལོང་མ་བྱུང་ཡང༌། རང་
བཞིན་སྤྲུལ་སྐུའི་ཞིང་དུ་སྐྱེ་ལ། འབྱུང་བའི་གོམས་ཤུགས་ཕལ་པ་རྣམས་བར་དོར་གྲོལ་ཞིང༌། མཆོག་རྣམས་
ཚེ་འདིར་གྲོལ་བས་སངས་རྒྱས་ཐམས་ཅད་ཀྱི་ཡེ་ཤེས་རྡོ་རྗེ་ལ་རང་དབང་ཐོབ་པ་ཡིན་ནོ། །ཞེས་བརྗོད་དོ། །
དགའ་སྟོན་ནི། དབང་གི་རྗེས་ལ་བླ་མ་དང༌། དེའི་ཉེ་འཁོར་ན་འཁོད་པའི་རྡོ་རྗེ་སྤུན་སྲིང་རྣམས་ལ་ཚོགས་ཀྱིས་མཆོད་ཅིང་ཡོན་
དབུལ་དགོས་ཏེ། མ་ཕུལ་ན་དངོས་གྲུབ་མི་འབྱུང་བའི་ཕྱིར་རོ། །དེ་སྐད་དུ་དབང་རྣམ་པར་ཕྱེ་བ་ལས། འདི་ལྟར་དབང་བསྐུར་
དུས་དག་ཏུ་དགའ་སྟོན་མ་བྱས་མི་འགྲུབ་ཅིང་། །དངོས་གྲུབ་དག་ཀྱང་ཉམས་པར་འགྱུར། །དེ་བས་ཚོགས་ཀྱི་དགའ་བར་བྱ། །
ཞེས་སོ། །བྱས་ན་འདི་དང་ཕྱི་མའི་ལེགས་པ་ཐམས་ཅད་འགྲུབ་ཅིང༌། ཉེས་པ་ཐམས་ཅད་སེལ་ལ། བསམ་དགུ་ཐམས་ཅད་ཡིད་
བཞིན་དུ་འགྲུབ་སྟེ། དེ་ཉིད་ལས། བླ་མ་དང་ནི་བླ་མའི་འཁོར། །ཡུམ་དང་བཅས་པ་ཐམས་ཅད་ལ། །དགའ་སྟོན་ཆེན་པོ་སུས་
བྱས་པ། །ལེགས་པ་ཐམས་ཅད་འགྲུབ་པ་དང༌། ཉེས་པ་ཀུན་ལས་གྲོལ་བར་འགྱུར། །ཞེས་སོ། །དེ་ཡང་དབང་གི་དུས་སུ་ཡོ་བྱད་
མཆོད་པ་དང་། གཞན་གྱི་དུས་སུ་མཆོད་པ་གཉིས་བསོད་ནམས་ཁྱད་ཆེ་བར། དེ་ཉིད་ལས། གལ་ཏེ་དབང་བསྐུར་དུས་མིན་པར།།
རང་གི་བླ་མ་མཆོད་པ་ནི། །བརྒྱ་སྟོང་བྱེ་བ་གྲངས་མེད་པས། །དབང་གི་དུས་གཅིག་བྱས་པ་ཡི། །བསོད་ནམས་ཚད་མེད་དཔག་
ཏུ་མེད། །ཅེས་སོ། །དེའི་དུས་སུ་བླ་བ་དེ་ལ་ཕྱོགས་བཅུའི་བླ་མ་དང༌། ཡི་དམ་དཀྱིལ་འཁོར་གྱི་ལྷ་ཚོགས་ཐམས་ཅད་དབྱེར་མི་
ཕྱེད་པར་འདུས་ནས། ངོ་བོ་གཅིག་པའི་དུས་ཁྱད་པར་ཅན་ཡིན་པའི་ཕྱིར་རོ། །དབང་དུས་ཀྱི་བུད་མེད་གཅིག་ལ་བྱིན་པ་དང༌།
དུས་གཞན་དུ་ཡེ་ཤེས་ཀྱི་མ་མོ་བརྒྱའམ་རྡོ་རྗེ་ཕག་མོ་ལ་ཚོགས་དགུ་བརྒྱས་མཆོད་པ་གཉིས་བསོད་ནམས་འདི་ཆེ་བར། ཕྲ་ཏིག་
ལས། མ་མོ་བརྒྱའམ་ཕག་མོ་ལ། །ཚོགས་ཀྱི་མཆོད་པ་བརྒྱ་ཕྲག་དགུ། །དུས་མ་ཡིན་པར་བྱས་པ་བས། །འདི་དུས་རྣལ་འབྱོར་མ་
གཅིག་ལ། །བཟའ་བཏུང་ཅུང་ཟད་བྱིན་པ་ཡི། །བསོད་ནམས་འདི་ནི་མཉམ་པ་ཡིན། །འཇིག་རྟེན་འདི་ལ་འདོད་དོན་དང༌། །ཕྱི་

མ་ཡེ་ཤེས་དབྱིངས་སྤྱོད་ཕྱིར། །མཁའ་སྤྱོད་དག་གི་དངོས་གྲུབ་ནི། །འཁོར་དང་བཅས་པས་འགྲུབ་པ་ཡིན། །ཞེས་གསུངས་སོ། །
དེ་ལྟར་རབ་ཏུ་སྤྲོས་མེད་ཆོ་གའི་དོན། །ཤིན་ཏུ་གསལ་བ་དེང་སང་ཕྱི་བ་ཡིས། །བསོད་ནམས་འོད་དཀར་ཀུ་མུ་ཏས་མཚོན་པ། །
དེ་ཡི་འགྲོ་ཀུན་བྱང་ཆུབ་ཐོབ་པར་ཤོག །རབ་དཀར་གངས་རིའི་དྲུང་ན་ཟླ་འོད་ལྟར། །ཆེས་དཀར་སྙིང་པོའི་གསལ་བྱེད་དམ་པ་
འདི། །ཕྱི་རབས་དོན་དུ་ཀློང་ཆེན་རབ་འབྱམས་ཀྱིས། །གངས་རི་ཐོད་དཀར་མགུལ་དུ་བཀོད་པ་ཡིན། །གསང་བ་སྙིང་ཏིག་གི་
དབང་རྣམ་པར་ཕྱེ་བ་ལས། རབ་ཏུ་སྤྲོས་པ་མེད་པ་ཚིག་དབང་རིན་པོ་ཆེའི་གསལ་བྱེད། འོད་ཀྱི་དྲ་བ་ཞེས་བྱ་བ་རྣལ་འབྱོར་པ་
ཀློང་ཆེན་རབ་འབྱམས་ཀྱིས་བཀོད་པ་རྫོགས་སོ། ། ། །
༄༅། །ལྔ་ཚན་ལྔའི་མཎྜལ་འབུལ་བའི་ཆོ་ག་ཡིད་བཞིན་དྲ་བ་བཞུགས་སོ། །
རབ་ཏུ་སྤྲོས་པ་མེད་པའི་དབང་གི་ཚེ་ལྔ་ཚན་ལྔའི་མཎྜལ་རིམ་པས་འབུལ་ཞིང་མགྲིན་གཅིག་ཏུ། ཨཱོྃ་ཨཱཿཧཱུྃ། ཕྱོགས་བཅུའི་
ཞིང་ཁམས་ནམ་མཁའི་མཐའ་ཀླས་པ་ཀུན་ཏུ་རིན་པོ་ཆེ་སྣ་ཚོགས་ཀྱི་ས་གཞི་ལ་དྲི་དང༌། སྨན་དང༌། སྤོས་
དང༌། འབྲུ་དང༌། མེ་ཏོག་གི་ཚོགས་དཔག་ཏུ་མེད་པ་བཀྲམ་ཞིང༌། ནོར་བུ་སྣ་ཚོགས་ཀྱི་རི་དང༌། ཤིང༌དང༌།
སྐྱེད་མོས་ཚལ་དང༌། གཞལ་མེད་ཁང་དང༌། གདུགས་དང༌། རྒྱལ་མཚན་དང༌། བ་དན་དང༌། བླ་བྲེ་དང༌།
རོལ་མོའི་ཚོགས་དཔག་ཏུ་མེད་པའི་སྤྲིན་ཕུང་གཏིབས་ཤིང༌། ལྷ་དང་མིའི་འབྱོར་བ་ཚད་མེད་པའི་མངའ་
ཐང་ཆེན་པོས་འཇིག་རྟེན་གྱི་ཁམས་རྒྱ་མཚོ་ལེགས་པར་བཀོད་དེ། བླ་མ་དང་ཡི་དམ་དཀྱིལ་འཁོར་གྱི་ལྷ་
ཚོགས་དམ་ཅན་རྒྱ་མཚོའི་ཚོགས་དང་བཅས་པ་རྣམས་ལ། ཇི་སྲིད་འཁོར་བ་མ་སྟོངས་ཀྱི་བར་དུ་སེམས་
ཅན་ཐམས་ཅད་ཀྱི་དོན་དུ་རྟག་པ་རྒྱུན་གྱི་འཁོར་ལོར་འབུལ་ལོ། །རིན་ཆེན་ས་གཞི་མེ་ཏོག་གིས་བཀྲམ་དྲི་
ཞིམ་སྨན་གྱི་སྐྱེད་མོས་ཚལ། །སྤོས་དང་འབྲུ་མང་ནོར་བུའི་ཕུང་པོས་དཔག་ཡས་ནམ་མཁའི་དབྱིངས་བཀང་
སྟེ། །ཏིང་འཛིན་རོལ་མོ་ཤིན་ཏུ་མཐའ་ཡས་འཇུག་པའི་སྤྲིན་གྱི་ཚོགས་ཆེན་གྱིས། །ཕྱི་མའི་མུ་མཐར་འགྲོ་
སྒྲོལ་སླད་དུ་ཀུན་ནས་དགེ་བའི་སེམས་ཀྱིས་མཆོད། །སྣ་ཚོགས་ནོར་བུ་འབར་བའི་སྤྲིན་ལ་སོགས། །ལྔ་
ཚན་ལྔ་ལྡན་མཎྜལ་འདི་འབུལ་བས། །གནས་སྐབས་ལྷ་མའི་འབྱོར་པས་མངོན་མཐོ་ཞིང༌། །མཐར་ཐུག་
ཀུན་བཟང་ཞིང་ལ་སྤྱོད་པར་ཤོག །སེམས་གཙང་དགེ་བའི་མཆོད་སྦྱིན་དམ་པ་འདིས། །དཔག་ཡས་ཞིང་དུ་
མཆོད་པའི་ཆར་འབེབས་ཤིང༌། །བསོད་ནམས་ཡེ་ཤེས་ཚོགས་གཉིས་རབ་རྫོགས་ཏེ། །འགྲོ་བའི་བསམ་
དགུ་ཡིད་བཞིན་འགྲུབ་པར་ཤོག །ཞིང་རྣམས་རྒྱལ་སྲས་འབྱོར་པས་ཡོངས་བཀང་ཞིང༌། །འགྲོ་ཀུན་རྟག་ཏུ་
དགེ་བའི་ཆོས་ལ་སྤྱོད། །ཐར་པའི་གྲོང་དུ་ཕྱམ་ཅིག་ཡོངས་བགྲོད་དེ། །སྐུ་དང་ཡེ་ཤེས་ལྷུན་གྱིས་གྲུབ་པར་

ཤོག །ཅེས་ལན་གསུམ་བརྗོད་པར་བྱའོ། །མཎྜལ་འབུལ་བའི་ཆོ་ག་ཡིད་བཞིན་དྲ་བ་ཞེས་བྱ་བ། ཐེག་པ་མཆོག་གི་རྣལ་འབྱོར་
པ་ཀློང་ཆེན་རབ་འབྱམས་ཀྱིས་སྦྱར་བ་རྫོགས་སོ། །
༄༅། །དམ་ཚིག་གི་རིམ་པ་རྣམ་གྲོལ་རྒྱ་མཚོ་བཞུགས་སོ། །
གདོད་ནས་རྣམ་དག་འདའ་ཉམས་མེད་པ་ཡི། །ཆོས་ཉིད་དམ་ཚིག་ཡེ་བསྲུངས་ཆེན་པོ་ལ། །གུས་པས་བཏུད་
དེ་དམ་ཚིག་རིམ་པ་ནི། །རྣམ་གྲོལ་རྒྱ་མཚོ་བདག་གིས་བྲི་བར་བྱ། །དེ་ལ་རང་བཞིན་རྫོགས་པ་ཆེན་པོའི་
བསྲུངས་མཚམས་ལས་འདས་པའི་དམ་ཚིག་འདའ་ཉམས་མེད་པ་ཡིན་ཡང༌། ལམ་ཉམས་སུ་ལེན་པའི་རྣལ་
འབྱོར་པ་རྣམས་ཀྱིས་དམ་ཚིག་ལ་གནས་དགོས་པས།རང་གི་རྒྱུད་དག་པར་བྱ་སྟེ། རྒྱུད་ཆེན་པོ་རྣམས་ལས།
རྩ་བའི་དམ་ཚིག་གསུམ་དང༌། ཡན་ལག་གི་དམ་ཚིག་ཤེས་པར་བྱ་བ། མི་སྤང་པ་དང་དུ་བླང་བ། སྤྱད་པར་
བྱ་བ། བསྒྲུབ་པར་བྱ་བ་རྣམས་ལ་ལྔ་ལྔ་སྟེ་ཉི་ཤུ་རྩ་བརྒྱད་གསུངས་ཀྱང༌། ཡན་ལག་གི་དམ་ཚིག་རྣམས་རྩ་
བ་བསྲུང་བའི་གྲོགས་ཙམ་དུ་བསྟན་ལ། བླང་དོར་རྩོལ་སྒྲུབ་དང་བཅས་པའི་ཕྱིར། འདིར་རྩ་བར་འདུ་བས་
བྱེ་བྲག་སོ་སོར་མ་བཤད་པའི་ཕྱིཪ་རྩ་བའི་དམ་ཚིག་རབ་ཏུ་དབྱེ་བ་བརྗོད་པར་བྱའོ། །དེ་ལ་གསུམ་སྟེ།
བསྲུང་བྱ་དམ་ཚིག་གི་དབྱེ་བ། ཇི་ལྟར་བསྲུང་བའི་ཐབས། ཐབས་དེས་འགྲུབ་པའི་འབྲས་བུའོ། །དང་པོ་ནི།
དམ་ཚིག་གསུམ་བཀོད་ལས། འགྲོ་བའི་སྨིན་སོ་གསུམ་དག་ལས། །སྔགས་ཀྱི་དམ་ཚིག་གསུམ་དུ་བཤད།།
སྐུ་དང་གསུང་དང་ཐུགས་དག་ལས། །རེ་རེ་ལ་ཡང་དགུ་དགུ་སྟེ། །ཉི་ཤུ་བདུན་དུ་རྣམ་པར་དབྱེ། །ཞེས་
གསུངས་པས། རྩ་བ་སྐུ་གསུང་ཐུགས་ལས་གྱེས་པའི་དམ་ཚིག་ཉི་ཤུ་རྩ་བདུན་ནི། དང་པོ་སྐུ་ཡི་དམ་ཚིག་
ལ་ཕྱི་ནང་གསང་བ་གསུམ་གྱི། ཕྱི་ལའང་གསུམ་དུ་དབྱེ་བའི་ཕྱིའི་ཕྱི་ནི། མ་བྱིན་པ་ལེན་པ། ཕྱིའི་ནང་མི་
ཚངས་པར་སྤྱོད་པ། ཕྱིའི་གསང་བ་སྲོག་གཅོད་པ་རྣམས་བསྲུང་བའོ། །སྐུའི་ནང་གི་ཕྱི་ཕ་མ་དང་རྡོ་རྗེ་སྤུན་
སྲིང་དང༌། རང་གི་ལུས་ལ་སྨོད་པ་དང༌། ནང་གི་ནང་ཆོས་དང་གང་ཟག་ལ་སྨོད་པ། ནང་གི་གསང་བ་རང་
གི་ལུས་ལ་དཀའ་ཐུབ་དང་རྡེག་བཙོག་ལ་སོགས་བརྙས་ཐབས་བྱེད་པ་རྣམས་བསྲུང་བའོ། །སྐུའི་གསང་
བའི་ཕྱི་ནི། རྡོ་རྗེ་སྤུན་སྲིང་གི་ལུས་ལ་བརྡེག་པར་གཟས་པའམ། རྒྱན་ལ་སྨོད་པ། ནང་གི་རྡོ་རྗེ་མཆེད་ལྕམ་
ལ་དངོས་སུ་བརྡེག་པ་དང༌། བླ་མའི་ཡུམ་ལ་གཙེས་པ། གྲོགས་ཀྱི་ཡུམ་ལ་སྤྱད་པ་ལ་སོགས་པའོ། །གསང་
བ་ནི་བླ་མའི་གྲིབ་མ་ལ་འགོང་པ་དང༌། སྤྱན་སྔར་མ་གུས་པ་དང༌། བག་མེད་པའི་སྤྱོད་པ་རྐང་ལག་བརྐྱང་
ནས་འདུག་པ་དང༌། བབ་བཅོལ་དུ་སྨྲ་རྒོད་དང༌། སྒེག་ཆོས་ཀྱི་མཛེས་སྒེག་རྣམས་མི་བྱའོ། །གཉིས་པ་

གསུང་གི་དམ་ཚིག་ལའང༌། ཕྱི་ནང༌གསང་བ་གསུམ་ལས། ཕྱིའི་ཕྱི་རྫུན་དུ་སྨྲ་བ། ཕྱིའི་ནང་ཕྲ་མ། ཕྱིའི་
གསང་བ་གཞན་གྱི་ཞེ་གཅོད་པ་རྣམས་ལས་སེམས་བསྲུང་བའོ། །ནང་གི་ཕྱི་ཆོས་ཀྱི་ཚིག་སྨྲ་བ། ནང་གི་ནང་
དོན་ཡིད་སེམས་པ། ནང་གི་གསང་བ་གནས་ལུགས་རྣལ་འབྱོར་དུ་བྱེད་པ་རྣམས་ལ་གཤེ་སྐུར་མི་འདེབས་
པའོ། །གསུང་གི་གསང་བའི་ཕྱི། རྡོ་རྗེ་སྤུན་སྲིང་གི་ཚིག ནང་བླ་མའི་ཕྱག་རྒྱ་དང་ཉེ་འཁོར་གྱི་ཚིག གསང་
བ་བླ་མའི་གསུང་རྣམས་ལ་མི་བརྙས་ཤིང་ཇི་སྐད་གསུངས་པ་མི་བཅག་པར་བསྒྲུབ་པའོ། །གསུམ་པ་ཐུགས་
ཀྱི་དམ་ཚིག་ལའང་ཕྱི་ནང་གསང་བ་གསུམ་ལས། ཕྱིའི་ཕྱི་སྤྱིར་གཞན་གྱི་ནོར་དང༌། བྱེ་བྲག་ཏུ་བླ་མའི་
དཀོར་ལ་བརྣབ་སེམས་བྱེད་པ། ཕྱིའི་ནང་སྤྱིར་སེམས་ཅན་ཐམས་ཅད། བྱེ་བྲག་ཏུ་རྡོ་རྗེ་མཆེད་ལྕམ་ལ་
གནོད་སེམས་འཆང་བ། ཕྱིའི་གསང་བ་སྤྱིར་ཆོས་དང་གང་ཟག་ལ་ལོག་ལྟ་སྐྱེས་པ། བྱེ་བྲག་ཏུ་རང་གི་བླ་མ་
དང༌། ཆོས་ལ་ལོག་པར་ལྟ་བ་རྣམས་སྤང་བར་བྱའོ། །ཐུགས་ཀྱི་ནང་གི་ཕྱི་སྤྱོད་པ་ལོག་པས་བག་མེད་དང་
ཐོ་ཅོ། ནང་གི་ནང་སྒོམ་པ་ལོག་པས་བྱིང་རྒོད་དང་གོལ་སྒྲིབ། ནང་གི་གསང་བ་ལྟ་བ་ལོག་པས་རྟག་ཆད་
དང་མཐར་འཛིན་རྣམས་སྤང་བར་བྱའོ། །ཐུགས་ཀྱི་གསང་བའི་ཕྱི། ཉིན་ཞག་གི་ཐུན་ལ་ལྟ་སྒོམ་སྤྱོད་པ་
ཡིད་ལ་མི་བསྒོམ་པ། གསང་བའི་ནང་། ཡི་དམ་གྱི་ལྷ་ཡིད་ལ་མི་བསྒོམ་པ། གསང་བའི་གསང་བ། བླ་མའི་
རྣལ་འབྱོར་དང་རྡོ་རྗེ་མཆེད་ལྕམ་ལ་བརྩེ་གདུང་ཡིད་ལ་མི་བསྒོམ་པ་རྣམས་སྤང་ལ། བརྩོན་ཞིང་གུས་པས་
ཡིད་ལ་བྱའོ། །དེ་ལྟར་དམ་ཚིག་ཉི་ཤུ་རྩ་བདུན་པོ་རྣམས་ལེགས་པར་བསྲུང་ཞིང་། གཞན་ཡང་གསང་བར་
འོས་པ་དང༌། གཉེར་གཏད་པ་དང༌། གསང་བ་ཁས་བླངས་པ་རྣམས་ཀྱང་མིག་ལྟར་བསྲུང་དགོས་ཏེ། དམ་
ཚིག་བཀོད་པ་མཆོག་གི་སྡོམ་པའི་རྒྱུད་ལས། སྤྱིར་ཡང་རྩ་བའི་དམ་ཚིག་ལས། །གསང་བར་འོས་དང་
གཉེར་གཏད་དང༌། །གསང་བར་ཁས་བླངས་བསྟན་པ་དང༌། །སྨྲས་དང་ཡིད་ཀྱིས་ལོག་སྤྱད་ན། །འདི་ཡང་
མནར་མེད་རྒྱུར་འགྱུར་རོ། །ཞེས་གསུངས་པས། གསང་བར་འོས་པ་སྔགས་ཀྱི་དམ་རྫས་ཤ་ལྔ། བདུད་རྩི་
ལྔ་དང༌། རྡོ་རྗེ་དྲིལ་བུ་བྷངྒྷ་ཕུར་པ་ལ་སོགས་པ་དང་། ནང་གི་ལྷའི་དཀྱིལ་འཁོར་གྱི་གཟུགས་བརྙན་རིས་སུ་
ས་པ་ལ་སོགས་པ་སྟེ། ཐེག་པ་དམན་པའི་བློར་མི་ཤོང་བའི་ཡོ་བྱད་རྣམས་སྐལ་མེད་ལ་བསྟན་ན་སྒྲོ་སྐུར་
འདེབས་པས་སྦ་བར་བྱའོ། །གཉེར་དུ་གཏད་པ་ནི། འདི་སྤོངས་ཤིག འདི་སྒྲུབས་ཤིག་ལ་སོགས་པ་བླ་མས་
བཀའ་སྩལ་བའི་སྤང་བླང་གི་རིམ་པ། རྩ་བའི་དམ་ཚིག་ནས་བྱ་བ་ཕྲན་ཚེགས་ཀྱི་བར་ཐམས་ཅད་ཇི་ལྟར་
ཁས་བླངས་པ་བཞིན་བྱའོ། །གསང་བར་ཁས་བླང་བ་ནི། བླ་མ་དང་མཆེད་ལྕམ་གྱི་ནོར་འཁྲུལ་གྲགས་སུ་མི་
རུང་བ་བྱུང་བའམ། སྒྲུབ་རྟེན་གྱི་ལས་རྒྱ་ལ་སོགས་པ་གཞན་གྱི་སྒྲོ་སྐུར་གྱི་རྒྱུར་འགྱུར་བ་རྣམས་གསང་ཞིང་

རང་གིས་ཀྱང་དེ་ལ་བརྙས་ཐབས་དང་ལོག་ལྟ་མི་བྱ་བར་དག་སྣང་དང་མོས་གུས་བྱའོ།།རྡོ་རྗེ་ཐེག་པའི་
ལུགས་ཀྱི་བླ་མ་ནི། དཀྱིལ་འཁོར་གྱི་དབང་ཕྱུག་དངོས་གྲུབ་ཐམས་ཅད་ཀྱི་འབྱུང་གནས་ཡིན་པས། དེ་ལ་
བཀུར་སྟི་དང་སྲི་ཞུ་ཐམས་ཅད་ཀྱིས་མཆོད་ཅིང༌། སངས་རྒྱས་ལས་དྲིན་ཆེ་བའི་མོས་གུས་རྒྱུན་མི་འཆད་
པར་བྱའོ། །དེ་ལྟར་བྱས་ན་ཚེ་འདི་ཉིད་ལ་དངོས་གྲུབ་ཆེན་པོ་འབྱུང་བར་ངེས་པ་ཡིན་ནོ། །དེའི་དུས་སུ་
བདུད་སྡིག་ཅན་རྣམས་མི་དགའ་བས་རང་དང་བླ་མའི་བར་དུ་དམ་ཚིག་གི་སེལ་དུ་འགྱུར་བ་སྣ་ཚོགས་ལ་
བརྩོན་པར་བྱེད་དེ། རེས་འགའ་བླ་མའི་མཛད་སྤྱོད་ཆོ་རོལ་ཟང་ཐལ་གྱིས་ཐུགས་ཀྱི་རྩལ་སྦྱངས་ཤིང༌།
གཞན་གྱི་དད་པ་བརྟག་པ་ལ་སོགས་པ་ལ་མ་དད་པའི་སེམས་སུ་བསྒྱུར་བ་དང༌། རེས་འགའ་གཞན་གྱིས་
སྨད་དུས་བླ་མ་ལ་སྐྱོན་དང་ལོག་པར་ལྟ་བ་དང༌། རེས་འགའ་དོན་མེད་པར་ཉེ་རིང་དང་ཕྱོགས་ཆར་བཟུང་
ནས་བདག་ལ་སྡང༌། གཞན་ལ་བྱམས་སེམས་མི་མཉམ་པ་ལ་སོགས་པ་འབྱུང་ཞིང་རྡོ་རྗེའི་མཆེད་ལྕམ་ལ་
ཆགས་སྡང་དང་སྒྲོ་སྐུར་གྱི་སེམས་ཀྱིས་ཁོང་ཁྲོ་བར་འཆར་རོ། །དེའི་དུས་སུ་བླ་མ་དང་མཆེད་ལྕམ་གྱི་ཡོན་
ཏན་དྲན་ཞིང་སྣང་བ་དེ་ཉིད་རང་གི་བློ་ལ་བདུད་ཀྱི་བྱིན་གྱིས་བརླབས་པར་ཤེས་ན་དམ་ཚིག་རྣམ་པར་དག་
པར་འགྱུར་རོ། །ཇི་སྐད་དུ། ཤེལ་གྱི་ཁང་བུ་བརྩེགས་པའི་རྒྱུད་ལས། སྔགས་འཆང་རྣལ་འབྱོར་བརྩོན་པ་ན།།
བདུད་རྣམས་མོས་པ་བསྒྱུར་བ་ཡིས། །དམ་ཚིག་ཉེས་པ་རྣམ་པར་བརྩམ། །དེ་བས་རབ་ཏུ་ཤེས་པར་བྱ། །
བླ་མའི་ཐུགས་ནི་སྐད་ཅིག་ཀྱང༌། །དཀྲུགས་པར་བྱ་བ་མ་ཡིན་ནོ། །དེ་བཞིན་རྡོ་རྗེ་སྤུན་སྲིང་ལ། །སྨོད་ཅིང་
རྩུབ་པའི་འདུ་ཤེས་སྤོངས། །ཞེས་སོ། །དོན་གཉིས་པ་ཇི་ལྟར་བསྲུང་བའི་ཐབས་ལ་བཞི་སྟེ། ཇི་ལྟར་བསྲུང་
པའི་ཚུལ། བསྲུངས་པའི་ཕན་ཡོན། མ་བསྲུངས་པའི་ཉེས་དམིགས། ཉམས་ན་གསོ་ཐབས་སོ། །དང་པོ་ནི་
དྲན་པ་ཤེས་བཞིན་བག་ཡོད་གསུམ་གྱིས་བསྲུང་སྟེ། དམ་ཚིག་གི་སྤང་བྱ་མངོན་དུ་གྱུར་དུས་གཉེན་པོ་དྲན་
པ༌དང༌། ཉམས་པའི་ཉེས་པ་དང༌། བསྲུང་བའི་ཕན་ཡོན་ཤེས་བཞིན་དང༌། སྒོ་གསུམ་བག་ཡོད་དང་ལྡན་
པས་བག་མ་ཁྱོ་ཁྱིམ་དུ་ཞུགས་པ་ལྟར། དུས་རྟག་ཏུ་བཅའ་ཁྲིམས་ཀྱིས་མི་དགེ་བའི་ཕྱོགས་ལས་སེམས་
བསྲུང་དགོས་ཏེ། དེ་ཉིད་ལས། དེས་ན་སྔགས་པས་འབད་པར་ཡང་། །ཤེས་བཞིན་གྱིས་ནི་ཟིན་པར་བྱ།།
ཞེས་སོ། །གཉིས་པ་ནི་ཚེ་འདིར་ཡིད་ལ་བསམ་པ་ཐམས་ཅད་འགྲུབ་ཅིང༌། ཕྱི་མར་སངས་རྒྱས་ཐོབ་པ་སྟེ།
དེ་ཉིད་ལས། དམ་ཚིག་མཆོག་དང་ལྡན་གྱུར་ན། །ཚེ་རིང་ནད་མེད་ལོངས་སྤྱོད་འཕེལ། །མཁའ་འགྲོས་སྟོང་
གྲོགས་བྱེད་པ་དང༌། །གྲུབ་པ་བརྒྱད་རྣམས་དབང་བསྐྱུར་ཅིང་། །ཐར་པའི་བདག་པོ་མཆོག་ལ་རེག །ཅེས་
སོ། །གསུམ་པ་ནི། འཁོར་ལོ་རིན་པོ་ཆེ་རྣམ་པར་བརྩེགས་པའི་རྒྱུད་ལས། སྐུ་ཡི་དམ་ཚིག་ལས་འདས་ན།།

སངས་རྒྱས་སྐུ་ཞེས་ཚིག་དང་བྲལ། །འདི་ལྟར་ཁམས་གསུམ་སེམས་ཅན་རྣམས། །སྲོག་ནི་དུས་གཅིག་
བཅད་པ་བས། །ཕས་ཕམ་པ་ནི་སྡིག་མཐའ་ཡས། །དེ་བཞིན་གསུང་གི་ཞིག་པ་ན། །སངས་རྒྱས་གསུང་གི་
ཚིག་མི་གནས། །ཁམས་གསུམ་སེམས་ཅན་ཐམས་ཀྱི། །ལྕེ་ཡི་དབང་པོ་དུས་གཅིག་ལ། །བཅད་པའི་སྡིག་
པས་འདི་མཐའ་ཡས། །གལ་ཏེ་ཐུགས་ཉམས་གྱུར་པ་ན། །ཁམས་གསུམ་གང་བའི་བསམ་གཏན་པའི། །
དོན་ལ་གནས་པའི་དགེ་སློང་རྣམས། །དུས་གཅིག་སེམས་དཀྲུགས་སེམས་སུན་ཕྱུང༌། །སྡིག་པ་འདི་ནི་ཕ་
མཐའ་ཡས། །ཞེས་པ་དང༌། གསང་སྙིང་ལས། རྩ་བའི་དམ་ཚིག་ཉམས་གྱུར་ན། །སྒྲུབ་པ་ཐམས་ཅད་ལོག་
པ་དང་། །ཡིད་དུ་མི་འོང་སྣ་ཚོགས་པའི། །འབྲས་བུ་མི་འདོད་བཞིན་དུ་འདུ། །ཞེས་སོ། །བཞི་པ་ནི།
དུག་ནད་ཅན་དུག་སོས་པ་བཞིན་དུ་སྔོན་བྱས་འགྱོད། ཕྱིན་ཆད་མི་བྱེད། ད་ལྟ་སྡོམ་བློ་དང་ལྡན་པས་བླ་མ་
དང་རྡོ་རྗེ་སྤུན་སྲིང་གི་ཉེས་པ་ནི། དེ་དག་ཡོད་ན་མདུན་དུ་ཚོགས་དང་ཡོ་བྱད་ཀྱིས་མཉེས་པར་བྱས་ལ་
བཤགས། མེད་ན་སྐུ་གཟུགས་ལ་སོགས་པའི་མདུན་དུ་བཤགས་ཤིང་ཡི་གེ་བརྒྱ་པ་བཟླས་པ་དང༌། སྐོང་
བཤགས་བྱ་བ་དང༌། ཚོགས་བརྒྱ་རྩ་བརྒྱད་ལ་སོགས་པས་སོར་ཆུད་པའི་རྟགས་མ་ཕྱུང་གི་བར་བཤགས་སོ།།
རྟགས་ནི་རྨི་ལམ་དུ་བླ་མ་དང་མཁའ་འགྲོས་ལེགས་སོ་བྱིན་པ་དང༌། སྡིག་པ་དག་པའི་རྟགས་རྨི་ལམ་དུ་
གོས་དཀར་པོ་གྱོན་པ་དང༌། ཉི་ཟླ་ཤར་བ་དང༌། མེ་ཏོག་གི་ཚལ་ན་འདུག་པ་ལ་སོགས་པའོ། །དེ་ཡང་ཞག་
གིས་བར་མ་ཆོད་པའི་ཉེས་པ་ནི་དམ་ལས་འགལ་བ་སྟེ། དེ་མ་ཐག་ཏུ་བཤགས་པས་འདག་གོ །ཟླ་བས་
བར་ཆ་ཆོད་པ་ནི་མཉས་པ་སྟེ། སྐོང་བཤགས་ལ་སོགས་པས་ལན་བདུན་གྱི་བར་དུ་བཤགས་པས་འདག་གོ།
ལོས་མ་ཆོད་པ་ནི་འདས་པ་སྟེ། ཚོགས་དང་བུ་དང་བདོག་པ་ཐམས་ཅད་ཀྱིས་བསྐངས་ན་སོས་སོ། །ལོ་
གསུམ་ཚུན་ཆད་ནི་རལ་པ་སྟེ། སྲོག་གིས་བསྐངས་ན་སོས་སོ། །དེ་ཕན་ཆད་གསོར་མོ་རུང་སྟེ། རྡོ་རྗེ་ཉི་མ་
ལས། སྤྱིར་ནི་དམ་ཚིག་ཁྱད་པར་ལས། །དུས་ལས་ཁྱད་པར་ངེས་ཕྱེ་བ། དམ་ལས་འགལ་ཞེས་ཉེས་བྱས་
གང༌། །ཞག་གིས་བར་མ་ཆོད་པ་ནི། །དམིགས་པའི་ཡུལ་ལ་བཤགས་བྱས་ན། །དེས་ནི་སོར་ཡང་ཆུད་པའོ། །
ཉམས་ཞེས་ཟླ་བས་མ་ཆད་པར། །འགྱོད་པ་དྲག་པོས་བཤགས་པས་སོས། །དམ་ལས་འདས་ན་ལོ་དག་
གིས། །བར་དུ་མ་ཆོད་བཤགས་པས་སོས། །ལོ་ནི་གཉིས་དང་གསུམ་དག་ལ། །དམ་ཚིག་རལ་པ་ཞེས་བྱ་བ།།
མཆོག་ཏུ་དྲག་ན་གསོ་རུ་རུང༌། །ལོ་གསུམ་དག་ལས་འདས་པ་ནི། །ནམ་ཡང་གསོ་བར་མི་རུང་སྟེ། །གལ་ཏེ་
བླངས་ན་གཉིས་ཀ་འཚིག །ངེས་པར་ས་སྤྱོད་སྡུག་བསྔལ་ལས། །རྒྱུན་དུ་སྤྱོད་པ་ཁོ་ནའོ། །འགལ་ན་ཚོགས་
ཀྱི་འཁོར་ལོས་བཤགས། །ཉམས་ན་རང་གི་བདོག་པས་བསྐང༌། །འདས་ན་བུ་དང་ཆུང་མ་དང༌། ཉེ་འཁོར་

ལུས་དང་ངག་དག་དང༌། །ཡིད་དང་བདོག་པར་བཅས་པས་བསྐང༌། །རལ་པ་རང་གི་སྲོག་གིས་བསྐང༌།
ཞེས་སོ། །དེ་ཡང་དམ་ཚིག་གི་ཉེས་པ་རྨི་ལམ་དུ་བྱུང་ཡང་སད་མ་ཐག་མ་བཤགས་ན་ནང་སོང་དུ་སྐྱེ་ན།
དངོས་སུ་བྱུང་བ་ལྟ་སྨོས་ཀྱང་ཅི་དགོས་པས་གསོ་བའི་ཐབས་ལ་བརྩོན་དགོས་ཏེ། བཀོད་པ་ཆེན་པོ་ལས།
བླ་མ་དང་ནི་ཉེ་བའི་འཁོར། །དེ་བཞིན་རྡོ་རྗེ་སྤུན་སྲིང་ལ། །ངན་སྨྲས་ཚིག་གི་ཟུར་ཙམ་ཡང༌། །བརྡའམ་
དངོས་པོར་བརྗོད་མི་བྱ། །གལ་ཏེ་རྨི་ལམ་དག་ཏུ་ཡང༌། །བྱུང་ན་ཡིད་ཀྱིས་བཤགས་པར་བྱ། །དངོས་དང་
ཡིད་ཀྱིས་བྱས་པ་དག །གལ་ཏེ་དྲན་པས་མ་ཟིན་པར། །ཐལ་བར་གྱུར་ཀྱང་མ་བཤགས་ན། །ཐུར་དུ་
བལྟས་ཏེ་དམྱལ་བར་འགྲོ། །ཞེས་སོ། །དེའང་སྐུའི་ཉམས་ན་རང་གི་ལུས་ཀྱི་ཆོས་སྤྱོད་ཕྱག་དང་བསྐོར་བ་
མཆོད་བསྟོད་ལ་སོགས་པས་བཤགས་སོ། །
གསུང་གི་ཉམས་ན་སྔགས་དང་ཁ་ཏོན་གཞན་གྱི་ཡོན་ཏན་བརྗོད་པ་གསུང་རབ་ཀློག་པ་ལ་སོགས་པ་བྱའོ།།
ཐུགས་ཀྱི་ཉམས་ན་སྒོམ་སྒྲུབ་ལྟ་བ་ཏིང་ངེ་འཛིན་མོས་གུས་དག་སྣང་བྱ་བ་ལ་སོགས་པས་བཤགས་སོ། །
དངོས་གྲུབ་ཐམས་ཅད་ཀྱི་རྩ་བ་དམ་ཚིག་སྐྱོན་མེད་པ་ཡིན་ལ། མ་མོ་མཁའ་འགྲོ་འདུ་བ་ཡང་དམ་ཚིག་
གཙང་བ་ལས་འབྱུང་གི་ཉམས་ན་དེ་ཡི་གྲིབ་ཀྱིས་མི་འདུ་ཞིང༌། གང་ཡང་མི་འགྲུབ་པས་དམ་ཚིག་སྐྱོན་མེད་
ཁོ་ན་ལ་འབད་པར་བྱ་བ་ནི་གསང་སྔགས་ཀྱི་ཁྱད་ཆོས་ཡིན་ནོ། །དོན་གསུམ་པ་ཐབས་དེས་འགྲུབ་པའི་
འབྲས་བུ་ལ་གཉིས་ལས། ཐུན་མོང་གི་དངོས་གྲུབ་ཕྲིན་ལས་བཞི་ལྷུན་གྱིས་གྲུབ་པ་སྟེ། ནད་གདོན་སྡིག་
སྒྲིབ་ལ་སོགས་པ་ཞི་བ་དང༌། ཚེ་དང་དཔལ་འབྱོར་འཁོར་འདབ་རྒྱས་པ་ལ་སོགས་པ་དང༌། མི་ནོར་མཁའ་
འགྲོ་འདུ༌བ་ལ་སོགས་པ་དང༌། དགྲ་བགེགས་བསད་རེངས་འགྲུབ་པ་ལ་སོགས་པ་ཡིད་ལ་བསམ་པ་
ཐམས་ཅད་ཆོས་བཞིན་དུ་འགྲུབ་ཅིང༌། ཉམས༌དང༌རྟོགས་པ་གོང་འཕེལ་དུ་འཆར་ཏེ། སྔ་མ་ལས། རྣལ་
འབྱོར་དམ་ཚིག་ལྡན་པ་ཡིས། །དངོས་གྲུབ་ཡ་མཚན་ཆེན་པོ་འགྲུབ། །ཕྲིན་ལས་བཞི་པོ་ཐོགས་མེད་ཅིང༌། །
རྟོགས་པ་མཆོག་ནི་གོང་དུ་འཕེལ། །ཞེས་སོ། །མཆོག་གི་དངོས་གྲུབ་སངས་རྒྱས་ཐམས་ཅད་ཀྱི་སྐུ་གསུང་
ཐུགས་རྡོ་རྗེ་དང་གཉིས་སུ་མེད་པར་འགྱུར་ཏེ། དམ་ཚིག་མཆོག་གི་རྒྱུད་ལས། རྩ་བ་གསུམ་ལས་ངེས་དབྱེ་
།དགུ་ཡིས་རྣམ་པར་ཕྱེ་བ་ལས། །ཉི་ཤུ་བདུན་གྱིས་དབྱེ་བ་ཡིས། །སྔགས་ལས་ཁྱད་པར་ནང་པ་ཡི། །
དམ་ཚིག་རྣམ་པར་བསྡུས་ཏེ་ཕྱེ། །འདི་ལས་འགལ་བར་མ་བྱས་ན། །རྡོ་རྗེ་འཛིན་པ་རྫོགས་སངས་རྒྱས། །
ཚེ་འདི་ཉིད་ལ་ཐོབ་པར་ངེས། །ཞེས་སོ། །དེ་དག་ཀྱང་བསྡུ་ན། སེམས་ལ་དགེ་བ་ཆ་དང་བཅས་པ་བསྒྲུབ་
ཅིང༌། མི་དགེ་བ་ཆ་དང་བཅས་པ་སྡོམ་པས་སྐྱོན་མེད་པར་བྱེད་པ་སྟེ། དམ་ཚིག་མཆོག་གི་རྒྱུད་ལས། སྤྱིར་

ན་དམ་ཚིག་ཞེས་བྱ་བ། །རང་སེམས་ཚིག་པ་མེད་པ་ལ། །གཡོ་སྒྱུ་རྣམས་དང་བྲལ་བའོ། །ཞེས་སོ། །དེ་ཡི་
འབྲས་བུ་ཡང་དངོས་གྲུབ་ཐོབ་པ་སྟེ། རྡོ་རྗེ་སྙིང་པོ་སྲ་བ་འབྱུང་གནས་ཀྱི་རྒྱུད་ལས། དམ་ཚིག་སྡོམ་པ་རྣམ་
བཤད་པ། །ཀུན་ཀྱང་རང་གི་སེམས་ལས་སོ། །དེ་ཡི་འཕེན་པ་བླ་མས་ཤེས། །དེ་ཕྱིར་སེམས་ལ་འདྲིས་པའི་
མིས། །སངས་རྒྱས་ཞིང་ཁམས་མཐོང་བ་དང༌། །སྐུ་གསུམ་ཚད་དུ་འབྱོངས་པ་དང༌། །སངས་རྒྱས་ཡོན་ཏན་
མངོན་པར་འགྲུབ། །བླ་མ་རྟག་ཏུ་བསྟེན་པའི་མིས། །མཁའ་འགྲོའི་གཟུགས་རྣམས་མཐོང་བ་དང་། །
དེ་ཡི་བྱིན་རླབས་འཇུག་པ་དང་། །དུས་གསུམ་ལུང་ཡང་སྟོན་པ་དང་། །སྐྱེ་ཤི་གཉིས་ལ་དབང་ཐོབ་འགྱུར༎
གྲོགས་ལ་བརྩེ་གདུང་ལྡན་པའི་མིས། །འགྲོ་བ་ཐམས་ཅད་འདུ་བ་དང༌། །ཀུན་གྱིས་སྙན་པར་གྲགས་པ་
དང༌། །གཟུགས་ཅན་ཀུན་ཀྱང་བྱམས་པ་དང༌། །མཁའ་འགྲོ་མ་རྣམས་འདུ༌བ༌དང༌། །མ་བསྒྲུབས་དངོས་
གྲུབ་འབྱུང་བ་དང༌། །ངག་ལ་ནུས་པ་འབར་བ་དང༌།།དེ་བཞིན་མཆོག་དང་ཐུན་མོང་གི །དངོས་གྲུབ་ཐམས་
ཅད་འགྲུབ་པར་འགྱུར། །རྟག་ཏུ་དགོན་པར་གནས་པའི་མིས། །རླུང་སེམས་ཚད་རྣམས་ཟིན་པ་དང་། །སྣང་
བ་གྲོགས་སུ་འཆར་བ་དང་། །རང་གི་སེམས་ལ་དབང་ཐོབ་འགྱུར། །བླ་མ་བསྙེན་བཀུར་བྱས་པའི་མིས། །
ལོངས་སྤྱོད་མཆོག་དང་ལྡན་པ་དང༌། །འཁོར༌འདབ་རྒྱས་ཤིང༌བསོད་ནམས་ལྡན། །འགྲོ་བ་ཡོངས་ལས་
རྒྱལ་བར་འགྱུར། །རྟག་ཏུ་དབང་རྫོགས་བྱས་པའི་མི། །འགྲོ་བའི་གཙོ་བོར་འགྱུར་བ་དང༌། །ཀུན་གྱིས་
མཐོང་ན་དགའ་བ་དང་། །ཡེ་ཤེས་མངོན་དུ་འབྱོངས་པ་དང་། །སངས་རྒྱས་རྣམས་ཀྱིས་བྱིན་རློབ་འགྱུར། །
རྟག་ཏུ་གཏོར་མའི་ལས་བྱེད་ལ། །བསོད་ནམས་ཚོགས་རྣམས་རྫོགས་པ་དང༌། །བར་ཆད་མེད་ཅིང་ལས་
རྣམས་འགྲུབ། །འདོད་པ་ཕུན་སུམ་ཚོགས་པ་དང༌། །མཁའ་འགྲོ་བྲན་བཞིན་འཁོར་བར་འགྱུར། །ཞེས་སོ།།
དགེ་བ་འདི་ཡིས་འགྲོ་བ་ཀུན། །རྡོ་རྗེ་ཐེག་ལ་རབ་ཞུགས་ཏེ། །དམ་ཚིག་སྡོམ་པ་རྣམ་དག་ཅིང༌། །བྱང་ཆུབ་
དམ་པ་ཐོབ་པར་ཤོག །གསང་བ་སྙིང་ཐིག་གི་མན་ངག་མཆོག་ཏུ་གསང་བ་ལས། དམ་ཚིག་གི་རིམ་པ་རྣམ་
གྲོལ་རྒྱ་མཚོ་ཞེས་བྱ་བ། ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་བཀོད་པ་རྫོགས་སོ།། །།
༄༅། །ཚོགས་མཆོད་ཀྱི་རིམ་པ་ཡིད་བཞིན་རྒྱ་མཚོ་བཞུགས་སོ། །
ཚོགས་གཉིས་རྒྱ་མཚོའི་གླིང་ལས་རབ་འཁྲུངས་ཤིང༌། །སྐུ་གསུམ་ཡིད་བཞིན་རིན་ཆེན་དཔལ་འབར་བ། །རྣམ་བཞིའི་ཕྲིན་ལས་
རང་བཞིན་ལྷུན་གྱིས་གྲུབ། །རིགས་ལྔ་བདེ་བར་གཤེགས་ལ་ཕྱག་འཚལ་ལོ། །གང་འདིར་རྒྱུད་དོན་ཉི་མའི་སྙིང་པོ་ལས། །ཚོགས་
ཀྱི་དགའ་བ་བླ་ན་མེད་གསུངས་པས། །དེ་ཡི་ལག་ལེན་ཆོ་གའི་རིམ་པ་ནི། །མདོར་བསྡུས་ཙམ་ཞིག་བདག་གིས་བསྟན་པར་བྱ། །

དེ་ཡང་དབང་དང་གདམས་པ་ལ་སོགས་པའི་ཚེ་ཚོགས་ཀྱི་མཆོད་པ་ཇི་ལྟར་བྱ་བའི་རིམ་པ་ལ་གསུམ་སྟེ། ཚོགས་མཆོད་བཤམས་
པ་དང་། ཆོ་གའི་རིམ་པ། ཕན་ཡོན་བསྟན་པའོ། །དང་པོ་ནི། གནས་དེར་བྲིས་སྐུ་ལ་སོགས་པ་དམིགས་པའི་རྟེན་ཡོད་དམ། མེད་
ཀྱང་རུང་སྟེ། རང་ཉིད་ལྷར་གསལ་བའི་ཕྱིར་རོ། །ཡོད་པ་ལྟར་ན་དེའི་མདུན་དུ་བཤམས་ནས། དམ་ཚིག་པ་བསྐྱེད་པ་དང༌། ཡེ་
ཤེས་པ་གཞུག་པ་དང༌། དེ་ལ་མཆོད་པ་ལ་སོགས་པ་བྱ་ཞིང༌། མེད་ན་རང་གི་མདུན་ནམ་གཡས་ཕྱོགས་སུ། ཕྱིའི་མཆོད་པ་ལྔ་
དང་ནང་གི་མཆོད་པ་སྨན་རག་དང་བདུད་རྩིས་བཀང་པའི་ཀ་པཱ་ལ་དང༌། བཟའ་བ་དང༌། བཏུང་བའི་བྱེ་བྲག་ཤ་ཆང་ལ་སོགས་
པ་བཤམས་ལ། སུམ་བྷ་ནིས་བསངས། སྭ་བྷཱ་ཝས་སྦྱངས་ཏེ། སྟོང་པའི་ངང་ལས་ཨོཾ་ཨཱཿཧཱུྃ་གིས་བདུད་རྩིར་བྱིན་གྱིས་
བརླབས་པ་ཙམ་སྔོན་དུ་སྐད་ཅིག་གིས་བྱའོ། །གཉིས་པ་ལ། སྦྱོར་དངོས་རྗེས་གསུམ་ལས། དང་པོ་སྦྱོར་བ་ནི་ཐམས་ཅད་ཚོགས་
ཏེ་གྲལ་ལ་འཁོད་པ་ལ་ལས་ཀྱི་སློབ་མས་ཕྱག་འཚལ་ཏེ། ཧོ། རྣལ་འབྱོར་གྱི་དབང་ཕྱུག་བླ་མ་རྡོ་རྗེ་འཛིན་པ་ཆེན་པོ་
དཔའ་བོ་དང་རྣལ་འབྱོར་མའི་ཚོགས་དང་བཅས་པ་དགོངས་སུ་གསོལ་ལོ། །སྦྱིན་པའི་བདག་པོས་གཙོ་
བྱས་སེམས་ཅན་ཐམས་ཅད་ཀྱི་དོན་དུ། ཆོས་ཐམས་ཅད་ཡེ་ནས་སངས་རྒྱས་པའི་རང་བཞིན་ལྷུན་གྱིས་གྲུབ་
པའི་དཀྱིལ་འཁོར་དུ་ཏིང་ངེ་འཛིན་ཟབ་མོས་གསལ་བཏབ་སྟེ། བསམ་གྱིས་མི་ཁྱབ་པའི་རྣལ་འབྱོར་ལ་
གནས་པར་ཞུ་འཚལ། ཞེས་བརྗོད་ནས་མེ་ཏོག་གཏོར་རོ། །དེ་ནས་བགེགས་གཏོར་བྱིན་ནས། སྐད་ཅིག་གིས་རྡོ་རྗེ་སེམས་
དཔའ་བསྒོམས་ལ་ཡི་གེ་བརྒྱ་པ་བཟླའོ། །གཉིས་པ་དངོས་གཞི་ལ་ལྔ་སྟེ། བདག་བསྐྱེད་པ། མཆོད་པ་འབུལ་བ། བསྟོད་པ་བྱ་བ།
ཉམས་ཆག་བསྐང་བ། ཚོགས་ལ་རོལ་པའོ། །དང་པོ་ནི། བླ་མ་དང་དཀོན་མཆོག་ལ་སྐྱབས་སུ་འགྲོ་བར་བྱས་རྗེས། བདག་
དང་མཐའ་ཡས་སེམས་ཅན་རྣམས། །ཡེ་ནས་སངས་རྒྱས་ཡིན་པ་ལ། །རྟོག་པའི་དབང་གིས་འཁོར་བ་ལས།།
བྱང་ཆུབ་མཆོག་ཏུ་སེམས་བསྐྱེད་དོ། །ཞེས་བརྗོད་དོ། །ཆོས་ཉིད་ཡེ་ནས་སངས་རྒྱས་པ་ཡིན་ཡང་རྣམ་པར་རྟོག་པས་
འཁྲུལ་བའི་སེམས་ཅན་ཐམས་ཅད་སངས་རྒྱས་ཀྱི་ས་ལ་འགོད་པར་བྱ་སྙམ་དུ་སེམས་བསྐྱེད་ལ། བསམ་དུ་མེད་དེ་སེམས་
ཉིད་ནམ་མཁའ་ཆེ། །སེམས་ཉིད་ནམ་མཁའ་བསམ་པ་ཀུན་དང་བྲལ། །བསམ་དུ་མེད་པའི་སེམས་ཉིད་
ནམ་མཁའ་ནི། །ནམ་མཁའ་མི་དམིགས་པ་ཡང་དམིགས་སུ་མེད། །ཨོཾ་དྷརྨཱ་དྷཱ་ཏུ་ཛྙཱཛྙ་ན་བཛྲ་སྭ་བྷཱ་ཝ་ཨཱཏྨ་
ཀོ྅ཧཾ། ཞེས་བརྗོད་པས་ཆོས་ཐམས་ཅད་རང་བཞིན་གྱི་རྫོགས་པ་ཆེན་པོ་སྤྲོས་པའི་མཐའ་ཐམས་ཅད་དང་བྲལ་བའི་སྟོང་པ་
ཉིད་དུ་བསམ་མོ། །སྟོང་པའི་ངང་ལས་ཧཱུྃ་བཅུ་བརྗོད་པས་སྟེང་འོག་ཕྱོགས་མཚམས་ཐམས་ཅད་ཡེ་ཤེས་ཀྱི་མེ་རི་མེ་དཔུང་དུ་
འབར་བའི་ཀློང་ནས་སྟེང་འོག་ཕྱོགས་མཚམས་ཐམས་ཅད་རྡོ་རྗེའི་ར་བ་དྲ་བ་གུར་བླ་རེ་མཚོན་ཆའི་འཁོར་ལོ་དང་བཅས་པའི་
དབུས་སུ། རང་ཉིད་དཔལ་ཆེན་པོར་ཝལ་གྱིས་བསྐྱེད་ལ་བགེགས་ལ་བཀའ་བསྒོ་བ་ནི། ། ཨེ་མ་ང་ནི་རང་བྱུང་བ། ། །ཁྲོ་
རྒྱལ་དཔལ་ཆེན་ཉིད་ཀྱི་སྐུ། །དངོས་གྲུབ་བར་ཆད་བྱེད་པའི་བགེགས། །འདི་རུ་མ་འདུག་གཞན་དུ་སོང༌། །
ཅི་སྟེ་འགྲོ་བར་མི་བྱེད་ན། །མགོ་བོ་ཚལ་པ་བརྒྱར་འགས་ཤིང༌། །ལུས་ནི་དུམ་བུར་སྟོང་དུ་གཏུབས། །ཨཱོྃ་རུ་

ལུ་རུ་ལུ་ཧཱུྃ་བྷྱོཿ་ཧཱུྃ། ཞེས་པས་རྒྱ་མཚོའི་མཐར་ཕྱིའི་བགེགས་བསྐྲད་པའི་རྗེས་ལ། རྣམ་པར་རྟོག་པ་བགེགས་ཡིན་ཏེ།།
བགེགས་ནི་རང་གི་སེམས་ལས་བྱུང༌། །ཡེ་ནས་སེམས་ཉིད་དག་ཅེ་ན། །བགེགས་ཞེས་བྱ་བ་གཞན་ན་མེད།།
བཛྲ་ཨཱཏྨ་ཀོ྅ཧཾ་གིས་ནང་གི་བགེགས་དབྱིངས་སུ་དག་ནས། ཧཱུཾ་སྟེང་འོག་ཕྱོགས་མཚམས་ཡེ་ཤེས་མེ་དཔུང་འབར།།
རྡོ་རྗེའི་ར་བ་དྲྭ་བ་གུར་དང་ནི། །བླ་བྲེ་མཚོན་ཆའི་འཁོར་ལོས་ནམ་མཁའ་ཁྱབ། །ཁྲོ་བོ་ཁྲོ་མོ་དཔལ་ཆེན་
རྔམས་པའི་ཚོགས། །སྤྲིན་ཕུང་འཁྲིགས་ཤིང་ཧཱུཾ་སྒྲ་དི་རི་རི། །ཧཱུྃ་ཧཱུྃ་ཧཱུྃ། ཞེས་བརྗོད་ནས། སྤྲོས་པ་ལ་དགའ་ན་ཏིང་
ངེ་འཛིན་གསུམ་དང་ཞི་ཁྲོའི་དཀྱིལ་འཁོར་རྒྱས་པར་བསྒོམས་ལ། མི་དགའ་ན་དཀྱིལ་འཁོར་གྱི་མངའ་བདག་བསྒོམ་པར་བྱའོ། །
དེའང་སྟོང་པའི་ངང་ལས་པདྨ་དང་ཉི་ཟླའི་དབུས་སུ་རང་ཉིད་གཞིའི་ཀུན་ཏུ་བཟང་པོ་ཡབ་ཡུམ་མཐིང་ག་ཞལ་གཅིག་ཕྱག་གཉིས་
མཉམ་པར་སྦྱོར་བའི། ཞབས་རྡོ་རྗེའི་སྐྱིལ་ཀྲུང་དང་ཕྱག་མཉམ་གཞག་ཏུ་མཛད་པའི་སྐུ་ལས་འོད་ཟེར་ཁ་དོག་ལྔའི་སྣང་བ་མཆེད་
པས། ནམ་མཁའི་དབྱིངས་ཁྱབ་པའི་ནང་ན། བླ་མ་དང་ཡི་དམ་དཀྱིལ་འཁོར་གྱི་ལྷ་ཚོགས་བློས་འཁྱུད་ཚད་བསམ་ལ།
གདོད་ནས་སྙིང་པོ་བྱང་ཆུབ་ངང༌། །མི་དམིགས་ཐུགས་ཀྱི་དཀྱིལ་འཁོར་ལས། །དཀྱིལ་འཁོར་ཐམས་ཅད་
སྤྱན་དྲང༌ངོ༌། །བདག་དང་དབྱེར་མེད་བརྟེན་པར་བཞུགས། །ཛཿཧཱུཾ་བཾ་ཧོཿ བཛྲ་ས་མ་ཡ་སྟཱཾ། ཞེས་བརྗོད་པ་
ཙམ་གྱིས་དབྱིངས་ནས། བླ་མ་ཡི་དམ་དཀྱིལ་འཁོར་གྱི་ལྷ་ཚོགས་ཐམས་ཅད་སྐད་ཅིག་གིས་བྱོན་ནས། བདག་དང་ནམ་མཁའི་
དབྱིངས་སུ་བརྟེན་པར་བཞུགས་པར་བསམས་ལ། ༀ་ཨཱཿཧཱུྃ་སྭཱ་ཧཱ། ཞེས་ཅི་འགྲུབ་ཏུ་བཟླས་ཤིང༌། རྟེན་ཡོད་ནའང་གསལ་
གདབ་པར་བྱའོ། །གཉིས་པ་མཆོད་པ་འབུལ་བ་ལ་ལྔ་ལས། དང་པོ་ཕྱིའི་མཆོད་པ་ནི། ཨཱོྃ་རིན་ཆེན་མེ་ཏོག་སྤོས་དང་མར་
མེ་དྲི། །ཞལ་ཟས་རོལ་མོའི་སྤྲིན་ཕུང་རྒྱ་ཆེ་བས།།ནམ་མཁའི་དབྱིངས་ཀུན་ཁྱབ་པར་བློས་སྤྲུལ་ཏེ། །བླ་མ་
ཡི་དམ་དཀྱིལ་འཁོར་ལྷ་ཚོགས་མཆོད། །ཨཱོྃ་བཛྲ་པུཥྤ། དྷཱུ་པེ། ཨཱ་ལོ་ཀེ གྷནྟེ། ནཻ་ཝི་དྱ། ཤབྟ་ཨཱ་ཧཱུྃ། ཞེས་
ཕྱག་རྒྱ་དང་བཅས་ཏེ་བདག་དང་རྟེན་གྱི་ལྷ་གཉིས་ཀ་ལ་མཆོད་དོ། །གཉིས་པ་ནང་གི་མཆོད་པ་ནི། སྨན་རག་བདུད་རྩིས་བཀང་
བའི་ཀ་པཱ་ལ་ནས་མཐེབ་སྲིན་གྱིས་མཐོར་ཞིང་། རིགས་ལྔ་སྐུ་ལྔ་ཡེ་ཤེས་བསྒྲུབ་པའི་རྫས། །ཛ་གད་སྨན་སྦྱར་རཀྟ་
ཨ་མྲྀ་ཏ། །སྐུ་གསུང་ཐུགས་ལ་གུས་པས་མཆོད་པ་འབུལ། །མཆོག་དང་ཐུན་མོང་དངོས་གྲུབ་བསྩལ་དུ་
གསོལ། །སརྦ་པཉྫ་ཨ་མྲྀ་ཏ་ཧཱུྃ་ཧྲཱི་ཐ། ཞེས་བརྗོད་དོ། །གསུམ་པ་གསང་བའི་མཆོད་པ་ནི། རྡོ་རྗེ་ཐལ་མོ་མཉམ་པར་སྦྱོར་
བ་བསྐྱོད་ཅིང་ཡིད་ཀྱིས་ཕྱག་རྒྱ་དང་སྦྱོར་བའི་བདེ་བ་ལ་དམིགས་ཏེ། ཨཱཿཐབས་དང་ཤེས་རབ་འདུ་འབྲལ་མེད་པའི་
ངང༌། །བདེ་ཆེན་ཡེ་ཤེས་ཡུམ་གྱི་བྷ་གའི་ཀློང༌། །བྱང་ཆུབ་སྙིང་པོ་དགྱེས་མཉམ་མཆོད་པ་ཡིས། །རྒྱལ་བ་
རྒྱ་མཚོའི་ཚོགས་རྣམས་མཉེས་གྱུར་ཅིག །ཨ་ནུ་རཱ་ག་པཉྩ་ཧྲི་ཐ། ཞེས་བརྗོད་དོ། །བཞི་པ་བླ་ན་མེད་པའི་མཆོད་པ་ནི།
སེམས་ཉིད་ཀྱི་དོན་གསལ་བཏབ་ལ། ཧཱུྃ་ཆོས་རྣམས་རྣམ་དག་སེམས་ཉིད་ངང་དུ་གཅིག །སེམས་ཀྱི་རང་བཞིན་
གས་པ་ཆེ། །མ་སྐྱེས་བརྗོད་འདས་ནམ་མཁའ་ཡངས་པའི་ངང༌། །མི་དམིགས་ཆོས་སྐུའི་དབྱིངས་

སུ་ཨ་ལ་ལ། །ཞེས་བརྗོད་དོ། །ལྔ་པ་གཏོར་མའི་མཆོད་པ་ནི། རཾ་ཡཾ་ཁཾགསུམ་གྱིས་མ་དག་པ་དང་འབགས་བཙོག་ཐམས་
ཅད་སྲེག་སྦྱངས་གཏོཪ་ནས་ༀ་ཨཱཿཧཱུཾ་གསུམ་གྱིས་ཁ་དོག་དང་རོ་བཅུད་ཕུན་སུམ་ཚོགས་པ་ནམ་མཁའ་དང་མཉམ་པར་
བསམས་ཏེ། འཇིག་རྟེན་ལས་འདས་པ་དང་འཇིག་རྟེན་པ་ཐམས་ཅད་ལ་སོ་སོའི་སྔགས་ཀྱིས་འབུལ་བའམ། ༀ་ཨཱ་ཧཱུཾ།
ཕྱོགས་བཅུ་དུས་བཞིའི་དཔལ་ལྡན་རྩ་བ་དང་བརྒྱུད་པར་བཅས་པའི་བླ་མ་དམ་པ་ཡི་དམ་དཀྱིལ་འཁོར་གྱི་
ལྷ་ཚོགས། མཁའ་འགྲོ་སྡེ་ལྔ་དམ་ཅན་རྒྱ་མཚོའི་ཚོགས་དང་བཅས་པ་འཇིག་རྟེན་དང་འཇིག་རྟེན་ལས་
འདས་པ་ཐམས་ཅད་ཀྱི་ཞལ་དུ་བྷ་ལིང་ཏ་ཁ་ཁ་ཁཱ་ཧི་ཁཱ་ཧི། ནད་དང་གདོན་དང་བར་དུ་གཅོད་པ་ཐམས་
ཅད་ཞི་ནས་མཆོག་དང་ཐུན་མོང་གི་དངོས་གྲུབ་རྒྱ་ཆེན་པོ་བསྩལ་དུ་གསོལ། ཅེས་བརྗོད་པར་བྱའོ། །གསུམ་པ་
བསྟོད་པ་ནི། ཧཱུྃ༔ ཆོས་དབྱིངས་ངང་ལས་སྒྱུ་མའི་སྐུར་བཞེངས་པ། །དུས་གསུམ་བླ་མ་འགྲོ་མགྲོན་ཐུགས་
རྗེའི་ལྷ། །ཞི་ཁྲོ་རབ་འབྱམས་ཡེ་ཤེས་མཁའ་འགྲོ་དང༌། །བཀའ་བཞིན་རྗེས་སུ་བསྒྲུབ་པའི་ལས་མཛད་པ།།
དམ་ཅན་རྒྱ་མཚོའི་ཚོགས་ལ་ཕྱག་འཚལ་བསྟོད། །ཅེས་པ་ལ་སོགས་པ་བྱའོ། །བཞི་པ་སྐོང་བཤགས་བྱ་བ་ནི། ཉམས་
ཆག་དྲན་པ་རྣམས་ལ་གནོང་འགྱོད་དང་བཅས་པས་ཐལ་མོ་སྦྱར་ཏེ། བདག་ཅག་མ་རིག་འཁྲུལ་པའི་དབང་གྱུར་པས།།
སྐུ་གསུང་ཐུགས་དང་རྩ་བ་ཡན་ལག་གི །དམ་ལས་འགལ་ཞིང་ཉམས་པར་གྱུར་ཏོ་འཚལ། །རང་གནོང་
འགྱོད་པའི་སེམས་ཀྱིས་མཐོལ་ལོ་གཤགས། །ཐོག་མེད་བག་ཆགས་འཁྲུལ་པའི་དབང་གྱུར་པས། །ཚོར་
དང་མ་ཚོར་ཉམས་ཆག་ཅི་མཆིས་པ། །ཐུགས་རྗེ་ཆེན་པོའི་སྤྱན་སྔར་བཤགས་པར་བགྱི། །ཚངས་པ་དོན་གྱི་
དངོས་གྲུབ་བསྩལ་དུ་གསོལ། །བསྙེན་སྒྲུབ་མ་ཚང་ཕུད་དང་གཙང་སྦྲ་ཉམས། །དུས་སུ་མ་མཆོད་ལེ་ལོ་
བསོག་འཇོག་བགྱིས། །ལྟ་བ་མ་རྟོགས་སྒོམ་པ་མ་གསལ་ཞིང༌། །སྤྱོད་པ་བག་མེད་བགྱིས་པ་མཐོལ་ལོ་
བཤགས། །བླ་མ་མཆེད་ལྕམ་རྡོ་རྗེ་སྤུན་ལ་སྨད། །སྡིག་དང་ཉོན་མོངས་རང་གར་གྱུར་ཏོ་འཚལ། །འཕྲལ་
དང་ཡུན་གྱི་སྒྲིབ་པ་ཅི་མཆིས་པ། །རང་གནོང་འགྱོད་པའི་སེམས་ཀྱིས་མཐོལ་ལོ་བཤགས། །ཚངས་པ་དོན་
གྱི་དངོས་གྲུབ་བསྩལ་དུ་གསོལ། །ཧོ་རང་བཞིན་ངང་ལ་ཉེས་པའི་སྐྱོན་མེད་པས། །བཤགས་དང་བཤགས་
པར་བྱ་བ་ཅུང་ཟད་མེད། །ཀུན་རྫོབ་སྒྱུ་མ་ཙམ་དུ་བཤགས་ན་ཡང༌། །གཉིས་མེད་སེམས་ཀྱི་ངང་དུ་དག་
གྱུར་ཅིག །གཉིས་སུ་བཟུང་བ་རང་བཞིན་ཉམས་པའི་རྒྱུ། །གཉིས་མེད་དབྱིངས་སུ་ཡེ་ནས་ལྷུན་གྲུབ་པས།།
ཐམས་ཅད་མཁའ་མཉམ་རྫོགས་པ་ཆེན་པོའི་ངང༌། །མ་སྐྱེས་རྣམ་པར་དག་པའི་ཆོས་ཉིད་དོ། །ཞེས་བརྗོད་དོ།།
དེ་ལྟར་དག་ནས་སོར་ཆུད་དུས་སྡོམ་པ་གཟུང་བ་ནི། ཐལ་མོ་སྦྱར་ཏེ། བླ་མ་རྡོ་རྗེ་འཛིན་པ་དང༌། །རིགས་ལྔ་བདེ་བར་

གཤེགས་པ་ནི། །ཐམས་ཅད་བདག་ལ་དགོངས་སུ་གསོལ། །དེང་ནས་བྱང་ཆུབ་སྙིང་པོའི་བར། །སངས་
རྒྱས་ཆོས་དང་དགེ་འདུན་ཏེ། །བླ་ན་མེད་པའི་དཀོན་མཆོག་གསུམ། །བླ་མ་ལ་ཡང་སྐྱབས་སུ་མཆི། །སྡིག་
པ་ཐམས་ཅད་སོ་སོར་བཤགས། །དགེ་བ་ཀུན་ལ་རྗེས་ཡི་རང་། །བྱང་ཆུབ་སེམས་ནི་བསྐྱེད་པར་བགྱི།
རིགས་ལྔའི་དམ་ཚིག་ལེགས་བཟུང་སྟེ། །རྡོ་རྗེ་དྲིལ་བུ་ལ་སོགས་པ། །དམ་ཚིག་རྫས་རྣམས་གཟུང་བར་བགྱི།།
བླ་ན་མེད་པའི་དཀོན་མཆོག་གསུམ། །ནམ་དུ་ཡང་ནི་མི་གཏོང་ཞིང༌། །རྡོ་རྗེ་སློབ་དཔོན་མི་སྤྲང་ངོ༌།།
རྡོ་རྗེ་སྤུན་སྲིང་རྣམས་ལ་ཡང༌། །ནམ་ཡང་སྨད་པར་མི་བྱའོ། །སེམས་ཅན་རྣམས་ལ་འཚེ་བ་སྤང༌། །འཕགས་
པ་རྣམས་ལ་སྨད་མི་བགྱི། །ཐེག་པ་དམན་ལ་མི་བརྙས་ཤིང༌། །སྔགས་འཆང་སྤང་བར་མི་བྱའོ། །བསྙེན་
སྒྲུབ་ལས་ཀྱི་མཐའ་གཟུང་ཞིང༌། །དཀྱིལ་འཁོར་འཁོར་ལོ་བསྒོམ་པར་བགྱི། །དམ་ཚིག་སྡོམ་པ་ལ་གནས་
ཤིང་། །འཁྲུལ་བའི་བྱ་བ་མི་བགྱིད་དོ། །རང་གི་སེམས་ནི་ཡོངས་འདུལ་ཞིང་། །ཕྱོགས་མཐར་གཏུགས་
པའི་སེམས་ཅན་གྱི། །དོན་ནི་བླ་མེད་བདག་གིས་བསྒྲུབ། །མ་གྲོལ་པ་རྣམས་དགྲོལ་བ་དང༌། །མ་བསྒྲལ་པ་
རྣམས་བསྒྲལ་བར་བགྱི། །དབུགས་མ་ཕྱུང་རྣམས་དབུགས་དབྱུང་ཞིང༌། །སེམས་ཅན་མྱ་ངན་འདས་ལ་
འགོད། །ཅེས་པ་ལན་གསུམ་བརྗོད་དོ། །ལྔ་པ་ཚོགས་ལ་རོལ་པ་ནི། དེ་ནས་ཚོགས་ཀྱི་ཡོ་བྱད་སྔར་མ་བཤམས་ན་འདིར་
བཤམས་ལ། ལས་ཀྱི་སློབ་མས་ཕྱག་འཚལ་ཏེ། ཧོ་དགོངས་སུ་གསོལ། སྣང་སྲིད་བདེ་བ་ཆེན་པོའི་དཀྱིལ་འཁོར་དུ།།
འདོད་ཡོན་རྒྱན་གྱི་མཆོད་པ་རོལ་པའི་ཕྱིར། །ཚོགས་ཀྱི་ཡོ་བྱད་བྱིན་གྱིས་རློབ་པར་ཞུ་འཚལ། ཞེས་བརྗོད་དོ།།
དེ་ནས་བླ་མས་ནང་མཆོད་ནས་བདུད་རྩི་བླངས་ལ་མཐེབ་སྲིན་གྱིས་འཐོར་ཞིང༌། རཾ་ཡཾ་ཁཾ་གིས་མ་དག་པ་སྲེག་སྦྱངས་གཏོར་
ནས། ཨ་ལས་ཐོད་པ་དུམ་བུ་གཅིག་པ་ཕྱི་དཀར་ལ་ནང་དམར་བའི་དབུས་སུ། ཡོ་བྱད་རྣམས་སཱོ་ཨཱཿ་ཧཱུྃ་གིས་བདུད་རྩིར་བྱིན་
གྱིས་བརླབས་པའི་ཁ་ཆོད་ཟླ་བ་དང་ཉི་མའི་དབུས་སུ་རྡོ་རྗེ་མཐིང་ག་རྩེ་ལྔ་བའི་ལྟེ་བར་ཡི་གེ་གསུམ་ལས་འོད་འཕྲོས་པས་ཕྱོགས་
བཅུའི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་བདུད་རྩིའི་རྒྱུན་བབས་པས་ཁེངས་ནས། ནམ་མཁའི་དབྱིངས་ལྟར་བསམ་
གྱིས་མི་ཁྱབ་པར་འཕེལ་བར་བསམ་ལ། ཚོགས་ཕུད་སྣོད་གཅིག་ཏུ་བཅད་དེ་དཀྱིལ་འཁོར་གྱི་མདུན་དུ་འབུལ་ཞིང་། ཡང་བཅད་
ནས་གཏོར་མར་ཕུལ་ལ། ཕྱོགས་བཅུ་དུས་བཞིའི་རྩ་བ་དང་བརྒྱུད་པར་བཅས་པའི་བླ་མ་དམ་པ། རྒྱལ་བ་
དགོངས་པས་བརྒྱུད་པ། རིག་འཛིན་བརྡ་ཡིས་བརྒྱུད་པ། གང་ཟག་སྙན་ཁུང་བརྒྱུད་པ་ཐམས་ཅད་དང༌། ཡི་
དམ་དཀྱིལ་འཁོར་གྱི་ལྷ་ཚོགས། མཁའ་འགྲོ་སྡེ་ལྔ། དམ་ཅན་རྒྱ་མཚོའི་ཚོགས་དང་བཅས་པ་འཁོར་བ་དང་
མྱ་ངན་ལས་འདས་པའི་མགྲོན་ཐམས་ཅད་ཀྱི་ཞལ་དུ། གྷ་ན་ཙཀྲ་ཁཱ་ཧི། ཞེས་པས་འབུལ་ལོ། །རྒྱས་པར་འབུལ་ན་
རྩ་བའི་བླ་མ་ནས་རིམ་པ་ལྟར་བརྗོད་ཅིང་སོ་སོའི་མཚན་དང་སྔགས་བརྗོད་ནས་དབུལ་ལོ། །དེ་ནས་ལས་ཀྱི་སློབ་མས་ཕྱག་
འཚལ་བ་སྔོན་དུ་འགྲོ་བས། རྣམ་ལྔ་འདོད་ཡོན་བསྐོར་བའི་ཕྱག་རྒྱ་བྱ་ཞིང༌། བླ་མ་ལ། ། དཔའ་བོ་ཆེན་པོ་དགོངས་སུ་

གསོལ༌། །ཞེས་པ་སྔོན་དུ་བཏང་ཞིང་གཞན་ལ་དེ་མི་བརྗོད་པར། འདི་ནི་ཆོས་རྣམས་བཟང་པོར་ལྟོས། །འདུས་པ་
རྣམས་ལ་ཐེ་ཚོམ་མེད། །བྲམ་ཟེ་ཁྱི་དང་གདོལ་བ་ཕག །རང་བཞིན་གཅིག་ཏུ་དགོངས་ཏེ་རོལ། །ཞེས་པའི་
ལན་དུ། ལེན་པ་པོས་ཀྱང་ཕྱག་རྒྱ་དེ་ཉིད་ཀྱིས། བདེ་བར་གཤེགས་པ་ཆོས་ཀྱི་སྐུ། །འདོད་ཆགས་ལ་སོགས་དྲི་མ་
སྤང༌། །གཟུང་འཛིན་རྣམ་པར་བྲལ་བ་ཡི། །དེ་བཞིན་ཉིད་ལ་བདག་ཕྱག་འཚལ། །ཨ་ལ་ལ་ཧོ། ཞེས་པས་
བླངས་ཏེ། ལག་སོར་གཡས་དཔའ་བོ་ལྔ། གཡོན་དཔའ་མོ་ལྔར་བསམས་ལ། ཕུད་ཀྱིས་བླ་མ་ཡི་དམ་མཆོད་ནས། ལུས་ཀྱི་ནང་
ཐམས་ཅད་ཞི་ཁྲོའི་དཀྱི་འཁོར་རྒྱས་པའམ། སྤྱི་བོར་བླ་མ། མགྲིན་པར་ཡི་དམ། སྙིང་གར་མཁའ་འགྲོ་བསམ་གྱིས་མི་ཁྱབ་པ་
བསམས་པ་ལ་མཆོད་པའི་ཚུལ་གྱིས་ཟས་ལ་ཚིམ་པར་རོལ་ལོ། །དེའི་དུས་སུ་ཟས་ལ་སྨོད་པ་དང་ཤགས་དང༌། ཀུ་ཅོ་དང༌། རྩོད་
པ་ལ་སོགས་པ་ཆོས་དང་མི་མཐུན་པའི་རྣམ་པ་ཐམས་ཅད་སྤངས་ལ། ཕྱི་སྣང་བ་ཐམས་ཅད་དག་པའི་ཞིང༌། ནང༌སེམས་ཅན་
ཐམས་ཅད་ཡེ་ཤེས་ཀྱི་ལྷ་རང་ལུས་དཀྱིལ་འཁོར་གྱི་ངོ་བོར་ཤེས་པས་འདོད་ཡོན་ལ་ལོངས་སྤྱོད་དོ། །དོན་གསུམ་པ་རྗེས་ནི། ལོ་
རྒྱུས་ཀྱིས་བརྡ་སྦྱར་བའི་འོག་ཏུ་ལས་ཀྱི་སློབ་མས་ཕྱག་འཚལ་ཏེ། ཧོ་དགོངས་སུ་གསོལ། ། མངའ་དབང་རྫོགས་པའི་
དཀྱིལ་འཁོར་དུ་ཀུན་ཏུ་བཟང་པོའི་ཚོགས་མཆོད་རྒྱ་མཚོས་ཉེ་བར་མཆོད་ཟིན་པ་ལས།
སྤྱོད་རྒྱ་མཚོས་རྡོ་རྗེའི་གླུ་དང༌། ལྷག་མའི་གཏོར་མ་བསྔོ་བ། སྨོན་ལམ་བཀྲ་ཤིས་ཀྱི་ཚིགས་སུ་བཅད་པ་ལ་
སོགས་པ་བཀས་གནང་བར་ཞུ་འཚལ། ཞེས་བརྗོད་ནས་ལྷག་མའི་གཏོར་མ་བཏང་ལ་རོལ་མོའི་སྒྲ་དང་བཅས་པས།
དབང་ཕྱུག་མ་ཉི་ཤུ་རྩ་བརྒྱད་ལང་ཀ་མགྲིན་བཅུའི་ཚོགས་དང་བཅས་པ་ཐམས་ཅད་ལ་འབུལ་ལོ། །རྣལ་
སླར་ཡང་དགོངས་པ་བདག་ཅག་འཁོར་དང་བཅས་པའི་ལས་བཞིའི་ཕྲིན་ལས་ཐོགས་པ་མེད་པར་འགྲུབ་པར་མཛོད་
ཅིག ཅེས་བརྗོད་ནས། མ་འབྱོར་པ་དང་ཉམས་པ་དང༌། །གཙོ་བོའི་ནུས་པ་མ་མཆིས་པས། །འདིར་ནི་བགྱི་བ་
གང་བགྱིས་པ། །དེ་ཀུན་མགོན་པོས་བཟོད་པར་མཛོད། །ཨོཾ་བཛྲ་ས་ཏྭ་ས་མ་ཡ་མ་ནུ་པཱ་ལ་ཡ། བཛྲ་ས་ཏྭ་
ཏྭེ་ནོ་པ་ཏིཥྛ། དྲྀ་ཎྷོ་མེ་བྷ་བ། སུ་ཏོ་ཥྱོ་མེ་བྷ་བ། སུ་པོ་ཥྱོ་མེ་བྷ་བ། ཨ་ནུ་རཀྟོ་མེ་བྷ་བ། སརྦ་སིདྡྷི་མྨེ་པྲ་ཡ་ཙྪཱ།
སརྦ་ཀརྨ་སུ་ཙ་མེ་ཙིཏྟཾ་ཤྲི་ཡཿཀུ་རུ་ཧཱུཾ། ཧ་ཧ་ཧ་ཧ་ཧོ། བྷ་ག་ཏཱཾ་སརྦ་ཏ་ཐཱ་ག་ཏ་བཛྲ་མཱ་མེ་མུཉྩ། བཛཱི་བྷ་བ།
མ་ཧཱ་ས་མ་ཡ་ས་ཏྭ་ཨ། ཞེས་ཡི་གེ་བརྒྱ་བས་ཁ་བསྐངས་ལ། བསྔོ་བ་བྱ་བ་ནི། ཐལ་མོ་སྦྱར་ལ། བླ་མ་དང་ཡི་དམ་
དཀྱིལ་འཁོར་གྱི་ལྷ་ཚོགས་ཐམས་ཅད་བདག་ལ་དགོངས་སུ་གསོལ། ཧེ་རུ་ཀ་དཔལ་གྲོང་ཁྱེར་དུ། །ཚོགས་
ཀྱི་འཁོར་ལོས་མཆོད་པ་ཡིས། །བདག་དང་འགྲོ་བ་མ་ལུས་པ། །དཀྱིལ་འཁོར་གཅིག་ཏུ་འགྲུབ་པར་ཤོག།
ལས་བཞིའི་ཕྲིན་ལས་ཐོགས་པ་མེད་པས་རང་དང་གཞན་གྱི་དོན་གཉིས་ལྷུན་གྱིས་གྲུབ་ཅིང༌། མཆོག་དང་
ཐུན་མོང་གི་དངོས་གྲུབ་ཆེན་པོ་འགྲུབ་པར་གྱུར་ཅིག ཅེས་བརྗོད་ནས། ཨཱོྃ་ཁྱེད་ཀྱིས་སེམས་ཅན་དོན་ཀུན་

མཛད། །རྗེས་སུ་མཐུན་པའི་དངོས་གྲུབ་སྩོལ། །སངས་རྒྱས་ཡུལ་དུ་གཤེགས་ནས་ཀྱང་། །སླར་ཡང་འབྱོན་
པར་མཛད་དུ་གསོལ། །བཛྲ་མཿ ཞེས་པས་ཡེ་ཤེས་པའི་ཚོགས་གཏོར་མའི་མགྲོན་དང་བཅས་པ་གཤེགས་ལ། ཚོམ་བུ་ལ་
བསྐྱེད་པ་ཡིན་ན་དམ་ཚིག་པ་རང་ལ་བསྡུ། རས་བྲིས་ལ་སོགས་པ་ཡིན་ན་གཤེགས་བསྡུ་མི་བྱ་སྟེ། རབ་གནས་ཀྱི་མཆོག་ཏུ་
གསུངས་པའི་ཕྱིར་རོ། །དེ་ནས་ལྟ་སྒོམ་སྤྱོད་འབྲས་ལ་སོགས་བོག་དབྱུང་བའི་ཕྱིར་སྐབས་སུ་ཉེ་བར་མཁོ་བ་རྡོ་རྗེའི་གླུ་བླངས་
ནས་མེ་ཏོག་བཀྲམ་ལ། ས་གཞི་དང་བར་སྣང་ཐམས་ཅད་བླ་མ་ཡི་དམ་དཀྱིལ་འཁོར་གྱི་ལྷ་ཚོགས་དམ་ཅན་རྒྱ་མཚོའི་སྤྲིན་ཕུང་
འཁྲིགས་པས། མེ་ཏོག་གི་ཆར་འབེབས་ཤིང་ཤིས་པ་བརྗོད་པར་བསམས་ལ་མགྲིན་གཅིག་ཏུ། བཀྲ་ཤིས་གང་ཞིག་
དབྱིངས་ལས་མི་གཡོ་ལྷུན་གྱིས་གྲུབ། །སྐུ་དང་ཡེ་ཤེས་འདུ་འབྲལ་གཉིས་མེད་རྫོགས་སངས་རྒྱས། །གདོད་
མའི་མགོན་པོ་འཁོར་འདས་ཀུན་གྱི་དཔལ་གྱུར་པ། །ཀུན་ཏུ་བཟང་པོ་རིགས་ལྔའི་རྒྱལ་བ་རྒྱ་མཚོར་བཅས།།
མ་ལུས་ཡོངས་གང་བཀྲ་ཤིས་དེས་ཀྱང་བདེ་ལེགས་ཤོག །འོད་གསལ་སྙིང་པོ་སྤྲོས་ཀུན་ཉེར་ཞི་མཆོག་གི་
ལམ། །རྣམ་པར་དཀར་ལ་སོ་སོར་མ་འདྲེས་དྲི་མ་བྲལ། །སོ་སོ་རང་རིག་ཡེ་ཤེས་སྤྱོད་ཡུལ་རྒྱ་ཆེ་བ། །དམ་
ཆོས་ཉི་མའི་བཀྲ་ཤིས་དེས་ཀྱང་བདེ་ལེགས་ཤོག །རྣམ་གྲོལ་ཡིད་བཞིན་མཛོད་མངའ་འགྲོ་བའི་བསོད་ནམས་
ཞིང༌། །འཕགས་པའི་དགེ་འདུན་རིག་འཛིན་དམ་ཅན་རྒྱ་མཚོར་བཅས། །འཇིག་རྟེན་ལས་གྲུབ་མཁའ་འགྲོ་
འབར་བའི་སྤྲིན་འཕྲོ་བ། །དངོས་གྲུབ་མཆོག་སྩོལ་བཀྲ་ཤིས་དེས་ཀྱང་བདེ་ལེགས་ཤོག །ཅེས་པ་ལ་སོགས་པ་
བརྗོད་པའི་མཚམས་སུ། མེ་ཏོག་གི་ཆར་དབབ་ཅིང་རོལ་མོའི་སྒྲ་དང་བཅས་པ་བྱའོ། །དེ་ནས་ཨོཾ་ཨཱཿཧཱུྃ་གིས་བསྲུངས་ནས་ལས་
ཀྱི་རྗེས་བསྡུས་ལ། ཆོས་ཐམས་ཅད་རོ་མཉམ་རྫོགས་པ་ཆེན་པོའི་ངང་ལས་མི་གཡོ་བར་བྱའོ། །དོན་གསུམ་པ་ཕན་ཡོན་བསྟན་པ་
ནི། བསོད་ནམས་གང་ཡེ་ཤེས་ཀྱི་ཚོགས་རྫོགས་པ་དང༌། དམ་ཚིག་ཉམས་ཆགས་ཐམས་ཅད་བསྐང་བ་དང༌། དཔའ་བོ་དང་
མཁའ་འགྲོ་འདུ་བ་དང༌། བླ་མ་དང་དཀྱིལ་འཁོར་གྱི་ལྷ་ཚོགས་མཉེས་པ་དང༌། དམ་ཅན་རྒྱ་མཚོའི་ཚོགས་ཀྱིས་བསྲུང་བ་དང༌།
འདིར་ཡང་ཚེ་རིང་བ་དང༌། ནད་མེད་པ་དང༌། གྲགས་པ་དང་ལྡན་པ་དང༌། འཁོར་དང་ལོངས་སྤྱོད་ཀྱི་འདུ་བ་རྒྱས་པ་དང༌། ཅི་
བསམ་པ་ཐམས་ཅད་ཡིད་བཞིན་དུ་འགྲུབ་པ་དང༌། ཕྱི་མར་བླ་ན་མེད་པའི་བྱང་ཆུབ་ཐོབ་པ་ལ་སོགས་པ་མཆོག་དང་ཐུན་མོང་གི་
དངོས་གྲུབ་ཐམས་ཅད་འཐོབ་པར་བྱེད་པའོ། །དེ་ལྟར་ཚོགས་ཀྱི་མཆོད་པའི་རིམ་པ་ཞིག །མདོ་ཙམ་བརྗོད་ལས་བསོད་ནམས་
གང་ཐོབ་པ། །དེ་ཡིས་འགྲོ་ཀུན་ཚོགས་ཆེན་གཉིས་རྫོགས་ཏེ། །རྒྱལ་བའི་གོ་འཕང་མྱུར་དུ་ཐོབ་པར་ཤོག །དེང་སང་འགྲོ་བ་ཚིག་
ཉུང་དོན་འདུས་པའི། །ཚུལ་ལ་མོས་ཕྱིར་ཉུང་འདུས་མན་ངག་འདི། །གངས་རི་ཐོད་དཀར་མགུལ་དུ་བཀོད་པ་ཡིས། །སྐལ་ལྡན་
སྐྱེ་བོའི་ཚོགས་རྣམས་དགའ་བར་མཛོད། །ཚོགས་མཆོད་ཀྱི་རིམ་པ་ཡིད་བཞིན་རྒྱ་མཚོ་ཞེས་བྱ་བ། ཐེག་པ་མཆོག་གི་རྣལ་འབྱོར་
པ་ཀློང་ཆེན་རབ་འབྱམས་ཀྱིས་བཀོད་པ་རེ་ཞིག་རྫོགས་སོ། ། ། །

༄༅། །བླ་མའི་རིམ་པ་དངོས་གྲུབ་རྒྱ་མཚོ་བཞུགས་སོ། །
དཔལ་ལྡན་བླ་མ་ལྷ་ཡི་ལྷ། །ཡིད་བཞིན་མཆོག་ལ་ཕྱག་འཚལ་ཏེ། །དེ་མཉེས་བྱེད་པའི་རིམ་པ་ནི། །དངོས་
གྲུབ་རྒྱ་མཚོ་བྲི་བར་བྱ། །འདི་ལ་གསུམ་སྟེ། བསྟེན་བྱ་བླ་མའི་རང་བཞིན། སྟེན་བྱེད་སློབ་མའི་ཆོས། ཇི་
ལྟར་བསྟེན་པའི་ཚུལ་ལོ། །དང་པོ་ནི། བཀོད་པ་ཆེན་པོ་ལས། མཁས་ཤིང༌་བྱ་བ་བྲལ་བ་དང༌། ཆོས་ཉིད་
དོན་ལ་ཚད་ཕེབས་དང༌། །འདོད་པའི་དོན་ལ་རྨོངས་པ་མེད། །གསང་སྔགས་བླ་མའི་མཚན་ཉིད་དོ། །ཞེས་
གསུངས་པ་ལས། མཁས་པ་དེ་ཡང་སྤྱིར་གྲུབ་པའི་མཐའ་ལ་མཁས་པས། རང་བཞིན་གྱི་གྲུབ་མཐའི་ཁྱད་
ཕྱེད་པ། བྲེ་བྲག་ཏུ་རྡོ་རྗེ་ཐེག་པའི་དོན་ལ་མཁས་པས་རྒྱུད་སྡེའི་དགོངས་པ་ཤེས་པ། ཉམས་མྱོང་དང་དྲོད་
ཚད་ལ་མཁས་པས་རྟོགས་པ་གོང་མར་ཕྱིན་པའོ། །བྱ་བ་བྲལ་བ་ནི། འཇིག་རྟེན་གྱི་ཆོས་བརྒྱད་དང་མཚན་
མས་རྣམ་པར་གཡེང་བ་མེད་པས་གཅིག་པུར་དབེན་པར་གནས་ཤིང༌། སྐུ་དང་གསུང་དང་ཐུགས་ཀྱི་རྣམ་པ་
ལ་དལ་ཆགས་ཤིང་ཁོང་ཡངས་པས་གཟུང་འཛིན་དང་སྤྲོས་པ་ཆུང་བའོ། །ཆོས་ཉིད་ཀྱི་དོན་ལ་ཚད་དུ་
ཕེབས་པ་ནི། ཆོས་ཉིད་མངོན་སུམ་གྱི་དོན་ལ་མཁས་ཤིང་ཉམས་སུ་བླངས་པས་གོམས་ཚད་ཕུལ་དུ་ཕྱིན་
པའི་དྲོད་རྟགས་ཡོད་པའོ། །འདོད་པའི་དོན་ལ་རྨོངས་པ་མེད་པ་ནི། སློབ་མས་གང་དྲིས་པའི་དོན་སྟོན་པར་
ནུས་ཤིང༌། བསྐྱེད་རིམ་ཕྲིན་ལས་བཞིའི་ལག་ལེན་མཐོང་བ་བརྒྱུད་པའི་གདམས་ངག་ཡོད་པའོ། །རྫོགས་
རིམ་ལྟ་སྒོམ་སྤྱོད་པའི་རང་བཞིན་ཐུགས་ཉམས་སུ་བཞེས་པས་ཉམས་རྟོགས་གོང་འཕེལ་དུ་བསྐྱེད་པར་ནུས་
པ། རྡོ་རྗེ་ལུས་ཀྱི་བཀོད་པ་ལ་བརྟེན་ནས་རྩ་ཐིག་རླུང་གསུམ་གནད་དུ་བསྣུན་པའི་ཉམས་ལེན་ལ་མ་རྨོངས་
པའོ། །དེ་རྣམས་དང་ལྡན་ན། བླ་མ་རྡོ་རྗེ་འཛིན་པ་ཆེན་པོ་ཞེས་བྱ་སྟེ། འདིར་གསོལ་བ་གདབ་པའི་འོས་
ཡིན་ནོ། །གཉིས་པ་སྟེན་བྱེད་སློབ་མའི་ཆོས་ལ་ལྔ་ལས། དང་པོ་མཉེས་པར་བྱེད་པའི་ཐབས་ནི། དེ་ལྟ་བུའི་
བླ་མ་དམ་པ་ལ་གདམས་ངག་མནོས་ནས་རབ་སྒྲུབ་པའི་ཞབས་ཏོག་གིས་སྒྲུབ་བསྒྱུད་ཀྱི་བསྟན་པ་ཟིན་པ།
འབྲིང་ལུས་ངག་གི་ཞབས་ཏོག་གིས་སྒོ་གསུམ་གྱི་སྒྲིབ་པ་སྦྱང་བ། ཐ་མ་ཟང་ཟིང་གི་ཡོ་བྱད་ཀྱིས་ཚོགས་
གཉིས་ཀྱི་བྲེ་ཁ་ཁེངས་པ་གང་རུང་ཞིག་ཅིས་ཀྱང་བྱའོ། །གཉིས་པ་མཉེས་པའི་ཕན་ཡོན་ནི། སྒོ་གསུམ་གྱི་
་པ་འདག་ཅིང་ཀུན་གྱིས་མཐོང་ན་དགའ༌བ༌དང༌། བསོད་ནམས་དང༌འབྱོཪ་པ་འཕེལ་ཞིང་མཁའ་
འགྲོས་སྟོང་གྲོགས་བྱེད་པ་དང༌། མཆོག་དང་ཐུན་མོང་གི་དངོས་གྲུབ་ཐམས་ཅད་དཀའ་བ་མེད་པར་འཐོབ་

པ་སྟེ། དམ་ཚིག་མཆོག་གི་རྒྱུད་ལས། དངོས་གྲུབ་འདོད་པའི་དད་པ་ཅན། །དངོས་གྲུབ་བླ་མ་མཉེས་ལས་
འབྱུང༌། །ཞེས་སོ། །གསུམ་པ་མ་མཉེས་པའི་ཉེས་པ་ནི། སྒྱུ་འཕྲུལ་དྲ་བ་ལས། བླ་མ་ལ་ནི་སྨོད་པ་དང༌། །
ཐུགས་དཀྲུགས་པ་ཡི་ཉེས་པ་ནི། ཕྱི་ཡི་རྒྱ་མཚོ་ཆེན་པོ་ལས། །ཆུ་ཐིགས་སྐྲ་ཡིས་གཏོར་ནུས་པ། །དེ་ཡི་ཚད་
དུ་དམྱལ་བར་ལྟུང༌། །རྡོ་རྗེ་དམྱལ་བར་གྲགས་པ་ཡིན། །ཞེས་པ་དང་། རྡོ་རྗེ་མཁའ་འགྲོ་ལས། སློབ་དཔོན་
སྨད་པར་མི་བྱ་སྟེ། །འདི་ནི་སངས་རྒྱས་ཀུན་དང་མཉམ། །སློབ་དཔོན་ལ་ནི་གང་སྨོད་པ། །ཚེ་འདི་ཉིད་ལ་
སྡུག་བསྔལ་འགྱུར། །རིམས་དང་དུག་དང་དབྱིག་དུག་དང༌། །མཁའ་འགྲོ་རྣམས་ཀྱིས་འཚེ་བ་དང་། ། །
གདོན་དང་ལོག་འདྲེན་གཏུམ་པོ་ཡིས། །བསད་ནས་སེམས་ཅན་དམྱལ་བར་ལྟུང༌། །ཞེས་སོ། །བཞི་པ་བཤགས་
པའི་ཐབས་ནི། ཚོགས་ཀྱིས་བསྐངས་ནས་ཅི་མཉེས་པས་ཐུགས་བཟུང༌སྟེ༌བཤགས་ཤིང༌། ལུས་ཀྱིས་ཉེས་
ན་བླ་མའི་དོན་དུ་ལུས་བཀོལ་ནས་གསོལ་ངག་གིས་ཉེས་ན། བླ་མའི་ཡོན་ཏན་ཕྱོགས་བཅུར་བསྒྲགས་ཤིང༌།
ཡིད་ཀྱིས་མོས་གུས་དང་ཡོན་ཏན་བསམ་པ་གཙོ་བོ་ཡིན་ནོ། །དེའང་རང་ལོའི་གྲངས་ལས་ཉེས་པ་མང་
བར་གྱུར་ན་གསོར་མི་རུང་སྟེ། དམ་ཚིག་བཀོད་པ་ལས། གལ་ཏེ་བླ་མར་བརྙས་པའི་མིས། །ལན་གྲངས་
བདུན་ནམ་བཅུ་དག་ལ། །འགྱོད་པ་བྱས་ཏེ་བཤགས་པས་བྱང༌། །རང་ལོ་འདས་ནས་བཤགས་པའི་ཡུལ། །
རྡོ་རྗེ་སེམས་དཔས་མ་གནང་ངོ༌། །ཞེས་སོ། །ལྔ་པ་དག་པའི་ཚད་ནི། འགྱོད་ཚངས་དྲག་པོ་བྱས་པས་སོར་
ཆུད་པའི་རྟགས་སུ། བླ་མ་སྔར་མཉེས་དུས་ལྟར། དངོས་སུ་ཐུགས་འཁོན་བྱང་བ་དང༌། རྨི་ལམ་དུ་ཉེས་པ་
མེད༌པར༌ལུང༌་སྟོན༌པ་དང༌། ཉི༌ཟླ་ཤར་བ་ལ་སོགས་པ་སྡིག་པ་དག་པའི་རྟགས་རྣམས་འབྱུང་ངོ༌། །དོན་
གསུམ་པ་ཇི་ལྟར་བསྟེན་པའི་ཚུལ་ལ་གསུམ་ལས། དང་པོ་སྤྱིར་བསྟེན་པའི་ཚུལ་ནི། ནད་པས་སྨན་པ་
བསྟེན་པ་ལྟར། འཁོར་བའི་ནད་ལས་ཐར་པའི་དོན་དུ། ལུས་ངག་ཡིད་གསུམ་གུས་པས་གཡོ་ཟོལ་མེད་པར་
སྲི་ཞུ་དང༌། ཕུ་དུད་བྱ་ཞིང༌གྲུ་འདོད་པས་མཉེན་པ་བསྟེན་པ་ལྟར་འཁོར་བས་འཇིགས་ནས་རྟག་ཏུ་ཅི་
གསུང་ཉན་པ་དང༌། ཚོང་པས་དེད་དཔོན་བསྟེན་པ་ལྟར་ཐར་པ་འདོད་པས་རིམ་གྲོར་ཆེར་བྱའོ། །གཉིས་པ་
བྱེ་བྲག་ཏུ་བསྒོམ་ཞིང་གསོལ་བ་གདབ་པ་ནི། ཉིན་མཚན་ཐུན་བཞིའི་རྣལ་འབྱོར་ལ། དང་པོ་སྐྱབས་སུ་འགྲོ་
བ་དང༌། སེམས་བསྐྱེད་ནས། ཆོས་ཐམས་ཅད་རང་བཞིན་གྱིས་མ་སྐྱེས་པའི་ངང་ལས། རང་གི་སྤྱི་བོར་པདྨ་
དཀར་པོ་དང་ཉི་ཟླ་གའུ་ཁ་སྦྱོར་བསམ་པའི་ནང་ན། ཨ་དཀར་པོ་ལས་འོད་འཕྲོས་པས། རྩ་བའི་བླ་མ་སྤྱན་
དྲངས་ནས། སྐྱིལ་ཀྲུང་ཕྱེད་པས་བཞུགས་པ་ལ། བརྒྱུད་པའི་བླ་མ་དང་ཆོས་འབྲེལ་ཡོད་ཚད་ཐམས་ཅད་
ཐིམ་པའི་མཐར། ཡི་དམ་དཀྱིལ་འཁོར་གྱི་ལྷ་ཚོགས་མཁའ་འགྲོ་དམ་ཅན་རྒྱ་མཚོས་བསྐོར་བ་སྤྲིན་ཕུང་

འཐིབས་པ་ལྟར་བསམས་ཏེ། ཡིད་ཀྱིས་མཆོད་ཅིང་བསྟོད་ལ། བླ་མ་རྡོ་རྗེ་འཛིན་པ་ནི། །ཁམས་གསུམ་
འཁོར་བའི་གཉེན་གཅིག་པོ། །འགྲོ་བ་མགོན་མེད་རྣམས་ཀྱི་སྐྱབས། །ཐར་པའི་ལམ་རྐས་ཆེན་པོ་སྟེ། །མ་
རིག་སེལ་བའི་སྒྲོན་མེ་ལ། །མུན་པའི་ཚོགས་དག་སྐྱབས་སུ་མཆི། །འཁོར་བ་འདམ་གྱི་མཚོ་ནང་དུ། །བྱིང་
བ་སྐྱབས་མེད་བདག་ལ་སྐྱོབས། །དུག་གསུམ་མེ་ཡིས་གདུང་པ་ལ། །རང་བྱུང་རླན་གྱིས་བསིལ་བར་མཛོད།།
མ་རིག་འཁྲུལ་པས་བཅིངས་པ་ཡི། །རྡོས་བཅས་ལུས་ངག་ཡིད་རྣམས་ཀུན། །རང་དེངས་འོད་ཀྱི་རང་བཞིན་དུ།།
ལྷག་མེད་མྱ་ངན་འདས་ཐོབ་མཛོད། །བླ་མ་སངས་རྒྱས་རིན་པོ་ཆེ། །བདག་ལ་རེ་ས་གཞན་ན་མེད། །ཐུགས་
རྗེའི་སྤྱན་གྱིས་གཟིགས་མཛོད་ལ། །འཁོར་བའི་མཚོ་ལས་བསྒྲལ་དུ་གསོལ། །ཚེ་འདིར་ལེགས་པ་ཀུན་
འགྲུབ་ཅིང༌། །བགེགས་དང་བར་ཆད་མེད་པ་དང་། །འཆི་ཁར་ཟབ་མོའི་འོད་གསལ་ཟིན། །བར་དོའི་འཕྲང་
ལས་སྒྲོལ་བར་མཛོད། །ལུས་དང་ངག་ཡིད་བརྩམས་པ་ཀུན། །རྟག་ཏུ་གཞན་ལ་ཕན་པ་དང༌། །རྐྱེན་རྣམས་
བྱང་ཆུབ་ལམ་མཆོག་ཏུ། །དེ་རིང་ཉིད་ནས་བསྒྱུར་དུ་གསོལ། །བདག་གིས་འབད་ཀྱང་ཐར་པ་དཀའ། །
མགོན་པོ་ཁྱེད་ཀྱིས་ཐུགས་རྗེའི་གྲུས། །མགོན་མེད་བདག་དང་འགྲོ་བ་ཀུན། །ཐར་པའི་གླིང་དུ་ཕྱིན་པར་
མཛོད། །གང་དག་བདག་ལ་དད་གྱུར་ཏམ། །སྨོད་དམ་སྐུར་པ་འདེབས་ཀྱང་རུང༌། །དེ་དག་སྡིག་ཟད་ཉོན་
མོངས་མེད། །སྲིད་པའི་ཆུ་བོ་སྤང་བར་ཤོག །ནམ་ཞིག་བདག་གི་མིང་ཙམ་གྱིས། །འགྲོ་བའི་འདོད་དགུ་
རབ་སྒྲུབ་ཅིང༌། །ཕྱོགས་བཅུ་གང་བའི་ཞིང་རྣམས་སུ། །མཆོད་པའི་སྤྲིན་གྱིས་ཆར་འབེབས་ཤོག །དགེ་བ་
འདི་ཡིས་ལུས་ཅན་ཀུན། །ཐམས་ཅད་སྲིད་ལས་རྣམ་གྲོལ་ནས། །ཡེ་ཤེས་དམ་པ་གཉིས་ཐོབ་སྟེ། །དོན་
གཉིས་ལྷུན་གྱིས་གྲུབ་པར་མཛོད། །ཅེས་གསོལ་བ་དྲག་ཏུ་བཏབ་པས། ཞབས་ཀྱི་མཐེ་བོང་ལས། བདུད་
རྩིའི་རྒྱུན་བབས། བདག་དང་སེམས་ཅན་ཐམས་ཅད་ཀྱི་སྤྱི་བོ་ནས་ལུས་ཕྱི་ནང་ཐམས་ཅད་ལ་ཁྱབ་པས།
ལུས་ཀྱི་སྒྲིབ་པ་དག སྐུའི་དངོས་གྲུབ་ཐོབ། མགྲིན་པར་བབས། ངག་གི་སྒྲིབ་པ་དག གསུང་གི་དངོས་གྲུབ་
ཐོབ། སྙིང་གར་བབས། ཡིད་ཀྱི་སྒྲིབ་པ་དག ཐུགས་ཀྱི་དངོས་གྲུབ་ཐོབ། ལྟེ་བར་བབས། དྲི་མ་ཐམས་ཅད་
དག ཡོན་ཏན་གྱི་དངོས་གྲུབ་ཐོབ། གསང་བར་བབས། ཕྲིན་ལས་ཀྱི་དངོས་གྲུབ་ཐོབ། བདེ་བ་དང་སྟོང་བ་
གཉིས་སུ་མེད་པའི་ངང་དེར་དར་ཅིག་གློད་ལ་བསྒོམ་མོ། །རྗེས་ལ་སྣང་བ་ཐམས་ཅད་བླ་མའི་སྐུ། གྲགས་པ་
ཐམས་ཅད་བླ་མའི་གསུང༌། དྲན་རིག་ཐམས་ཅད་བླ་མའི་ཐུགས་སུ་གསལ་བའི་ངང་ལ་བསྔོ་བ་བྱས་ཏེ། རྨི་
ལམ་སྒྱུ་མ་ཙམ་གྱིས་སྤྱོད་ལམ་གྱི་བྱ་བ་རྣམས་བྱའོ། །དེའང་ཞེན་པ་ཡོད་པའི་ལས་དང་པོ་པས་ནི། བྱིང་ན་
རང་ཉིད་བླ་མ་ལ་ཐིམ་ནས་མི་དམིགས་པ་དང༌། རྒོད་ན་བླ་མ་རང་ལ་ཐིམ་ནས་བརྗོད་དུ་མེད་པའི་ངང་དུ་

བཞག་ནས་བསྔོ་བ་བྱེད་པ་ཡིན་ནོ། །དེ་ལྟར་ཉིན་མཚན་གྱི་ཐུན་བཞིར་བསྒོམས་པས། དངོས་སུ་ལུས་ངག་
ཡིད་གསུམ་བདེ་གསལ་མི་རྟོག་པའི་ངང་ལ་གནས་ཤིང༌། རྨི་ལམ་དུ་བླ་མ་དང་ཡི་དམ་མཁའ་འགྲོས་ལུང་
སྟོན༌པ༌དང༌། ཆོས་འཆད་པ་ལ་སོགས་པ་གྲུབ་པའི་རྟགས་རྣམས་འབྱུང་བ་ཡིན་ནོ། །གསུམ་པ་དེ་ལྟར་
བསྒོམས་པའི་འབྲས་བུ་ནི། དངོས་གྲུབ་ཐམས་ཅད་འགྲུབ་ཅིང་མ་འོངས་པ་ན་རང་ཉིད་ཁམས་གསུམ་གྱི་བླ་
མ་ཆོས་ཀྱི་སྐུ་སངས་རྒྱས་ཀྱི་བྱང་ཆུབ་དམ་པ་འཐོབ་སྟེ། སྒྲ་ཐལ་འགྱུར་ལས། བསྟེན་པ་དེ་ལས་ཡོན་ཏན་ནི།།
དཔག་བསམ་ཤིང་དང་ཡིད་བཞིན་ནོར། །འདོད་འཇོའི་བ་དང་འདྲ་བ་ལས། །ཡོན་ཏན་དཔག་ཏུ་མེད་པ་
འཐོབ། །དེ་ལ་དམིགས་ཏེ་བླ་མ་བསྟེན། །འཁོར་བའི་གཡུལ་ངོ་བཟློག་ཕྱིར་རོ། །ཞེས་པ་དང༌། ཆུབ་པར་
རོལ་པའི་རྒྱུད་ལས། བསྐྱེད་རིམ་བསྐལ་པ་གསུམ་བསྒོམས་པས། །བླ་མ་མཉེས་པའི་བསོད་ནམས་ནི། །དཔག་
གིས་དཔོག་པ་མ་ཡིན་ནོ། །ཞེས་པ་དང༌ ། དཔལ་སྡོམ་པ་འབྱུང་བའི་རྒྱུད་ལས། མཆོད་པ་ཐམས་ཅད་
ཡོངས་སྤངས་ནས། ། །བླ་མ་མཆོད་པ་ཡང་དག་བརྩམ། །དེ་མཉེས་པ་ལས་ཀུན་མཁྱེན་པའི། །ཡེ་ཤེས་
མཆོག་ནི་ཐོབ་པར་འགྱུར། །ཞེས་པ་དང༌། སྒྱུར་འཕྲུལ་དྲ་བ་རྩ་བའི་རྒྱུད་ལས། བླ་མ་དཀྱིལ་འཁོར་ཐམས་
ཅད་ཀྱི། །དབང་ཕྱུག་ལོངས་སྤྱོད་ལྔས་མཆོད་ན། །དཀྱིལ་འཁོར་ཐམས་ཅད་མཆོད་པ་ཡིན། །ཉེ་བའི་
དཀྱིལ་འཁོར་སྨོས་ཅི་དགོས། །ཉེས་པ་ཐམས་ཅད་འདག་པ་དང༌།ཡོན་ཏན་མཆོག་རྣམས་ཐོབ་པར་འགྱུར།།
ཞེས་གསུངས་སོ། །དཔལ་ལྡན་ཡོན་ཏན་མཆོག་གིས་ཡོངས་གང་བ། །སྲིད་གསུམ་འདྲེན་པའི་བླ་མ་དམ་པ་
ལ། །འདི་ཕྱིའི་དོན་འགྲུབ་སླད་དུ་གུས་པས་བསྟེན། །རྣམ་གྲོལ་ཡོན་ཏན་མཛོད་མང་ཐོབ་པར་འགྱུར། །
དུས་རྣམས་རྟག་ཏུ་དྲིན་ཡང་མི་བརྗེད་པ། །རྩ་བའི་བླ་མ་སངས་རྒྱས་ཀུན་པས་ལྷག །དེ་མཉེས་པ་ལས་ཡོན་
ཏན་ཀུན་འབྱུང་བས། །སྐལ་ལྡན་རྣམས་ཀྱིས་གཙང་མའི་སྤྱི་བོས་བསྟེན། །མཛད་སྤྱོད་ཕྲིན་ལས་རྣམ་བཞིའི་
རྗེས་འགྲོ་བ། །ཞི་དང་ཁྲོ་ཚུལ་སྣ་ཚོགས་ཐབས་ཀྱིས་འདུལ། །དགོངས་སྤྱོད་རྒྱ་མཚོ་དཔག་གིས་མི་ལང་བ།།
དེ་འདྲའི་བླ་མ་གཡོ་མེད་གུས་པས་བསྟེན། །སྤྱིར་ཡང་དག་དང་མ་དག་རང་སྣང་སྟེ། །རང་སྐྱོན་དག་ན་
གཞན་སྐྱོན་མཐོང་མི་སྲིད། །རང་ལ་སྐྱོན་ཡོན་སྤེལ་མར་ལྡན་པ་ན། །གཞན་ལའང་དེ་མཐོང་དད་གུས་རེས་
འཇོག་ཙམ། །རང་རྒྱུད་དུལ་ན་ཐམས་ཅད་གྲོགས་སུ་འཆར། །དེ་བས་དག་སྣང་མོས་གུས་ཀུན་ལ་བྱ། །སྣང་
སྲིད་སྣོད་བཅུད་ཐམས་ཅད་བླ་མར་འཆར། །མི་རྟག་གཏན་མེད་རང་བཞིན་མེད་པར་རྟོགས། །འདི་དག་
ཁོ་བོའི་སྙིང་གཏམ་མཆོག་ཡིན་པས། །དགྲ་གཉེན་བར་མ་ཅིར་སྣང་ཐམས་ཅད་ལ། །རྒྱལ་བའི་རྣམ་
འཕྲུལ་ངོ་མཚར་ཅན་ཡིན་ཞེས། །སྙིང་ནས་སེམས་གདུལ་རང་སྐྱོན་འབའ་ཞིག་བརྟག །ཉིན་མཚན་ཀུན་ཏུ་

སྐད་ཅིག་མ་ཡེངས་པར། །བླ་མ་མཆོག་དང་གདམས་པའི་ཡོན་ཏན་བསམ། །འཆི་བ་རྗེས་དྲན་བསྐུལ་མས་
ལྕགས་འདེབས་བྱ། །འཁོར་བའི་ཉེས་དམིགས་ཐར་པའི་ཡོན་ཏན་བསམ། །དལ་འབྱོར་རྙེད་དཀའ་ཆོས་
དང་འཕྲད་པ་དཀོན། །དེ་བས་རྟག་ཏུ་ཆོས་དང་སེམས་བསྲེས་ལ། །ཆོས་མིན་བྱ་བ་ཅུང་ཟད་མི་བསམ་མོ། །
ཆོས་སྤྱོད་ཆོས་སྒྲུབ་ཆོས་ལ་ཉིན་མཚན་འབད། །ལེགས་པའི་ཡོན་ཏན་ཀུན་འབྱུང་ཡིད་བཞིན་ཡིན། །དེ་
སྐད་བཀོད་པའི་དགེ་བས་འགྲོ་བ་ཀུན། །སེམས་དང་ཆོས་འདྲེས་ཐར་པའི་ལམ་སོང་སྟེ། །རང་རྒྱུད་བཏུལ་
ནས་གཞན་རྒྱུད་སྨིན་བྱས་ཤིང༌། །ཕྱམ་ཅིག་རྫོགས་པའི་སངས་རྒྱས་འགྲུབ་པར་ཤོག །གསང་བ་སྙིང་
ཏིག་གི་བླ་མའི་རིམ་པ་དངོས་གྲུབ་རྒྱ་མཚོ་ཞེས་བྱ་བ། ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་
འབྱམས་ཀྱིས་གངས་རི་ཐོད་དཀར་གྱི་མགུལ་དུ་བཀོད་པ་རྫོགས་སོ། ། །།
༄༅། །སྔོན་འགྲོ་སེམས་སྦྱོང་བདུན་གྱི་དོན་ཁྲིད་བཞུགས་སོ། །
བླ་མ་ཡི་དམ་མཁའ་འགྲོའི་ཚོགས་བཅས་ལ། །སྒོ་གསུམ་གུས་པས་རབ་ཏུ་ཕྱག་འཚལ་ཏེ། །མངོན་སུམ་
སྙིང་པོའི་དོན་ལ་འཇུག་པའི་ཐབས། །སེམས་སྦྱོང་བདུན་གྱི་དོན་ཁྲིད་གསལ་བར་བྱ། །དེ་ལ་སྐལ་ལྡན་ལས་
དང་པོ་པ་རྣམས་རིག་པ་མངོན་སུམ་གྱི་དོན་ལ་རིམ་གྱིས་འཇུག་པར་བྱ་བའི་དོན་དུ། རིན་པོ་ཆེ་ཟངས་ཀྱི་ཡི་
གེ་ཅན་ལས། སེམས་སྦྱོང་རྣམ་པ་བདུན་དུ་གསུངས་པ་རྣམས་ཉམས་སུ་བླང་བའི་ཐབས་ལ་བདུན་ལས།
དང་པོ་མི་རྟག་པ་ལ་བསམ་སྟེ་སེམས་སྦྱོང་བ་ནི། ཕྱི་ནམ་ཟླ་དུས་བཞིའི་འགྱུར་ལྡོག ཉིན་མཚན་སྐད་ཅིག་
ཐང་ཅིག་གིས་ཀྱང་མི་རྟག་པ་དང༌། ནང་འབྱུང་བཞིའི་ཕུང་པོ་འགྱུར་ལྡོག་ཆུའི་ལྦུ་བ་སྤུངས་པ་དང་འདྲ་བ་
མྱུར་དུ་འཇིག་ཅིང་སྙིང་པོ་མེད་པས་ཀྱང་མི་རྟག་པ་དང༌། གསང་བ་ཕ་མ་གཉེན་འདུན་ཤི་བས་ཀྱང་མི་རྟག་
པ་དང༌། རང་ལའང་དེ་ལྟ་བུའི་གནས་སྐབས་ནམ་འབྱུང་ན་ཨང༌། དེ་རིང་སང་ཙམ་ལའང་མི་འཆི་བའི་
གདེང་མེད་དེ། དོ་ནུབ་འཆིའམ་སང་འཆིའམ་སྙམ་དུ་སྙིང་ནས་སྐད་ཅིག་ཀྱང་མ་ཡེངས་པར་བསམ་ཞིང༌།
སེམས་ཅན་གཞན་མཐོང་བ་ལའང་འདི་ཀུན་ཀྱང་འཆི་བ་ལས་མ་འདས་སོ། །ནམ་འཆིའམ་སྙམ་དུ་བསྒོམ་
པའོ། །དེས་ནི་འདུས་བྱས་ཐམས་ཅད་མི་རྟག་པའི་རང་བཞིན། མི་རྟག་པའི་དཔེ་མཐོང་ནས་བློ་སྣ་ཐུང་ངུ་
སོང་བ་ནི་འབྱོངས་པའི་ཚད་དོ། །དེ་ལྟར་བསྒོམ་པས་འཁོར་པ་ལས་བློ་ལྡོག་པའི་དགོས་པ་ཡོད་དོ། །གཉིས་

པ་འཕྲལ་གྱི་བདེ་བ་དང་ཡུན་གྱི་བདེ་བ་ལ་བསམ་སྟེ་སེམས་སྦྱོང་བ་ནི། ལས་མི་དགེ་བས་ངན་སོང་དང་
སྡུག་བསྔལ་གྱི་རིགས་ཐམས་ཅད་བསྐྱེད་ལ། དགེ་བས་མཐོ་རིས་དང་བདེ་བའི་རིགས་ཐམས་ཅད་བསྐྱེད་
ཅིང༌། འཁོར་བ་མཐོ་དམན་གྱི་རང་བཞིན་ཟོ་ཆུའི་འཁྱུད་མོ་འདྲ་བ། འཕོ་ཞིང་རྟག་མི་ཐུབ་པ་འདི་མཚངས་
རེ་ཆེ། འཁོར་བར་མི་འཇུག་པའི་ཐབས་དམ་པ། ཐར་པའི་བྱང་ཆུབ་མ་གཏོགས་པར་ཡིད་བརྟེན་མི་རུང་
ཞིང་བསླུ་བ་འདི་ཡ་ཆ། ཐར་པའི་ལམ་དུ་ཞུགས་ན་འཕྲལ་གྱི་བདེ་བ་མཐོ་རིས་དང༌། ཡོན་ཏན་བཟང་པོ་
རྒྱུད་ལ་འཐོབ་སྟེ། རྒྱལ་སྲས་བྱང་ཆུབ་སེམས་དཔའ་རྣམས་བཞིན་ཡུན་གྱི་བདེ་བ་བླ་ན་མེད་པའི་བྱང་ཆུབ་
འགྲུབ་སྟེ། སངས་རྒྱས་རྣམས་བཞིན། དེ་བས་ན་གནས་སྐབས་དང་མཐར་ཐུག་གི་བདེ་བ་ཕུན་སུམ་ཚོགས་
པ་བསྒྲུབ་པར་བྱ་སྙམ་དུ་བསམ་མོ། །དེས་ན་ཐར་པའི་ལམ་དུ་མ་ཚུད་ན། མི་དགེ་བས་ངན་སོང༌། དགེ་བ་
བྱས་པས་མཐོ་རིས་སུ་སྐྱེས་ཀྱང༌། སླར་ངན་སོང་དུ་འཁོར་བའི་ཕྱིར་བྱས་པ་ཐམས་ཅད་སྡུག་བསྔལ་གྱི་རྒྱུར་
འདུག་ཨང་སྙམ་པ་སྙིང་ནས་བྱུང་བ་ནི་གོམས་པའི་ཚད་དོ། །དེས་ནི་འཁོར་བའི་སྡུག་བསྔལ་ལས་ཡིད་
དབྱུང་ནས་སྐྱོ་ཤས་དྲག་པོ་རྒྱུད་ལ་སྐྱེ་བའི་དགོས་པ་ཡོད་དོ། །གསུམ་པ་རྐྱེན་དུ་མ་ལ་བསམ་སྟེ་སེམས་སྦྱོང་
བ་ནི། འཁོར་བར་སྐྱེས་དུས་ན་ཡིད་བརྟན་དང་བློ་གཏད་མི་འདུག་སྟེ། ཕན་བཏགས་ཀྱང་ཕན་ལན་དུ་
གནོད་པ་སྐྱེལ་བ་དང༌། ཟས་སྐོམ་ཟོས་ཀྱང་ནད་དང་འཆི་རྐྱེན་དུ་འགྲོ་བ་དང༌། ཡོ་བྱད་བསགས་ཀྱང་དགྲ་
རྐུན་གྱི་འདོད་པ་སྒྲུབ་པ་དང༌། ཕན་དུ་རེ་ནས་གཉེན་བཤེས་སུ་བཏགས་པས་གནོད་པའི་དགྲར་འགྱུར་བ་
དང༌། གནོད་པ་མ་བྱས་ཀྱང་དོན་མེད་པའི་ངན་སྨྲས་དང་སྐུར་པར་འགྱུར་བ་དང༌། གང་བྱས་ཀྱང་གཞན་གྱི་
ཡིད་མི་མགུ་བ་དང༌། ཟིན་པའི་དུས་མེད་པ་འདི་མཚངས་རེ་ཆེ། སེམས་ཅན་གྱི་བསམ་སྤྱོད་ལ་སྙིང་ནས་
བསམ་ན་གོང་ལྟར་ཕན་བཏགས་ཀྱང༌། ལ་ལ་མགུ་དུས་ལ་ལ་མི་མགུ། ཇི་ལྟར་བསམས་ཀྱང་མཐའ་གཅིག་
ཏུ་ཕན་མེད། ཅི་བྱས་ཐམས་ཅད་སྡུག་བསྔལ་གྱི་རང་བཞིན། ནད་རྐྱེན་དང་འཆི་རྐྱེན་གྲངས་མང་པ་འདི་
དག་ལ་དངོས་སུ་ཕན་པ་མི་འགྲུབ་པས། བློ་ལྟོས་མི་བསླུ་བར་བླ་མ་དཀོན་མཆོག་ལས་གཞན་མེད་པའི་
ཕྱིར་མོས་གུས་དང་མཆོད་པ་བྱས་ན་འདི་ཕྱིར་བདེ་བའི་རྒྱུ་ཡིན་པས། བློ་སྣ་དགེ་བ་འབའ་ཞིག་ལ་བསྒྱུར་
དགོས་སྙམ་དུ་རྐྱེན་བཟང་ངན་སྔར་བྱུང་བ་དང༌། ད་ལྟ་བྱེད་པ་དང༌། ཕྱིས་བྱེད་འགྱུར་རྣམས་ལ་བསམ་ཞིང༌།
སྐྱོ་ཤས་དང་བློ་སྣ་བསྟུང་བར་བྱའོ། །དེས་ན་རིགས་དྲུག་གི་སེམས་ཅན་རྣམས་ལ་སྙིང་རྗེ་སྐྱེ་ཞིང༌། ལས་སུ་
དཀོན་མཆོག་དང༌། བླ་མ་མཆོད་ན་ཅི་མ་རུང་སྙམ་པ་ནི་འབྱོངས་པའི་ཚད་དོ། །དེས་ནི་དད་པ་སྔོན་དུ་འགྲོ་
བའི་དགོས་པ་ཡོད་དོ། །བཞི་པ་བྱས་པ་ཐམས་ཅད་དོན་མེད་པ་ལ་སེམས་སྦྱོང་བ་ནི། བདག་གི་ཚེ་འདིའི་བྱ་

བཞག གཉེན་སྐྱོང་བ། དགྲ་འདུལ་བ། སོ་ནམ་ཞིབ་ཏིག ཚོང་ཁེ་སྤོག ཁེ་དྲག་ལོ་འདོད། ཆགས་སྡང༌། ཞེ་
སྡང༌ ། གཞན་གྱི་ཤ་ཚ་གྲོས་འདེབས། ཆེ་ཐབས་དང༌། གཏམ་སྙན་འདོད་པ་ལ་སོགས་པ་ནས། གཉེན་
གྲོགས་དང་ལྷན་ཅིག་ལོངས་སྤྱོད་དང་བཤེས་འདྲིས། གནས་ཁྱིམ་མཁར་ལེན་ལ་སོགས་པ་ཅི་དང་ཅི་བྱས་
ཀྱང་ཤི་བའི་ནངས་པར་འགྲོགས་ནས་མི་འགྲོ་བས་ཕན་མེད་དོ། །ཁར་སང་ཕན་ཆད་ཀྱི་བྱ་བྱེད་ཅི་དང་ཅི་
བྱས་དྲན་པའི་ཡུལ་ཙམ་ལས་ཕྱིར་མི་འོང་བས་མདང་གི་རྨི་ལམ་དང་འདྲ། དེ་རིང་གི་སྣང་བ་དོ་ནུབ་ཀྱི་རྨི་
ལམ་དང་འདྲ། སང་ཕན་ཆད་བྱེད་པ་རྣམས་ཀྱང་སང་དགོངས་ཀྱི་རྨི་ལམ་དང་འདྲ་བ་ཞིག་ཡིན་པར་འདུག་
པ་ལ། དོན་མེད་པའི་ཆགས་སྡང༌་དང༌། འཐབ་རྩོད། སྙན་མི་སྙན། བདེ་སྡུག་བསོག་འཇོག་བྱ་བྱེད་རྣམ་པ་
སྣ་ཚོགས་པ་གཅིག་གིས་དུས་འདས་པ་འདི་མཚངས་རེ་ཆེ། འཇིག་རྟེན་གྱི་སྣང་བ་སྒྱུ་མའི་བསླུ་བྲིད་དུ་
འདུག་པ། དེ་རིང་ལས་མ་རྟོགས་པས་ལིངས་ཀྱིས་བློས་བཏང་ལ། བླ་མ་དམ་པའི་གདམས་ངག་གཅིག་
རྒྱུད་ལ་ཉམས་སུ་བླང་དགོས་སྙམ་དུ་བསམ་མོ། །དེས་ན་སྣང་བ་གང་ལའང་བློ་གཏད་མེད་པར། བླ་མའི་
གདམས་ངག་ཅིག་ཐོབ་པར་བྱ་དགོས་སྙམ་པ་དུང་གིས་བྱུང་བ་ནི་འབྱོངས་པའི་ཚད་དོ། །དེས་ནི་བླ་མའི་
གདམས་ངག་ལ་འཇུག་པའི་དགོས་པ་ཡོད་དོ། །ལྔ་པ་སངས་རྒྱས་ཀྱི་ཡོན་ཏན་ལ་བརྟེན་ནས་སེམས་སྦྱོང་བ་
ནི། འཁོར་བའི་ཉེས་པ་ཐམས་ཅད་ལས་འདས་པ་ནི་སངས་རྒྱས་ཏེ། སྐུ་མཚན་དང་དཔེ་བྱད་དུ་འབར་བ།
གསུང་ཆོས་ཀྱི་འཁོར་ལོ་བསྐོར་བ། ཐུགས་ཡེ་ཤེས་ཀྱི་ངང་ལས་མི་གཡོ་བ། ལྷ་དང་བཅས་པའི་འཇིག་རྟེན་
ཐམས་ཅད་ཀྱི་འདྲེན་པ་དམ་པ་གཙོ་བོ་གཅིག་པུ་སྐྱབས་དང་དཔུང་གཉེན་དུ་གྱུར་པ་ཡིན་པས་ཐོབ་པར་བྱ་
དགོས། སངས་མ་རྒྱས་ན་ཕན་མི་འདུག་སངས་རྒྱས་ཐོབ་པར་བྱེད་པ་ལའང་ལམ་མ་བསྒོམས་ན་མི་ཐོབ་
པས། ཅིས་ཀྱང་བསྒོམ་དགོས། གྲུབ་ཐོབ་གོང་མ་ངོ་མཚར་ཅན་རྣམས་ཀྱི་རྗེས་བསྙེགས་ལ་སྒྲུབ་པ་རྩེ་
གཅིག་ཏུ་བྱ་དགོས། ཁོང་རྣམས་པས་དཀའ་བ་དུ་མ་སྤྱད། གཅིག་པུར་དབེན་པར་བསྒོམས་པས་གྲོལ་བ་
ལྟར་བདག་གིས་ཀྱང་ཚེ་འདིའི་བྱ་བ་བློས་བཏང་ལ་གཅིག་པུར་དབེན་པའི་གནས་སུ་བསྒྲུབ་དགོས་སྙམ་དུ་
བསམ་མོ། །དེས་ན་མ་བསྒོམས་ན་སངས་མི་རྒྱ་བས། ཅིས་ཀྱང་སྒོམ་དགོས་སྙམ་པ་རྒྱུད་ལ་སྐྱེས་པ་ནི་
འབྱོངས་པའི་ཚད་དོ། །དེས་ནི་སྒོམ་པ་ལ་བསྲན་ཚུགས་པའི་དགོས་པ་ཡོད་དོ། །དྲུག་པ། བླ་མའི་གདམས་
ངག་ལ་བསམ་སྟེ་སེམས་སྦྱོང་བ་ནི། འཁོར་བའི་རྒྱ་མཚོ་གཏིང་མཐའ་མེད་པ་ལས་སྒྲོལ་བའི་དེད་དཔོན་ནི་
བླ་མ་ཡིན་ལ། སྒྲོལ་བྱེད་ཐབས་ཀྱི་གྲུ་བོ་ཆེ་ནི་བླ་མའི་གདམས་ངག་ཡིན་པས། ཇི་སྐད་གསུངས་པ་བཞིན་
དུ་ཉམས་སུ་བླང་དགོས་ཏེ། མ་བླང་ན་སྡུག་བསྔལ་གྱི་ནད་ཀྱིས་གཏན་དུ་གདུངས་པའི་ཕྱིར་ན། བླ་མ་སྨན་

པའི་རྒྱལ་པོ་ནི་བརྩེ་བ་ཆེན་པོ་སྟེ། གདམས་ངག་སྨན་གྱི་བདུད་རྩི་ལ་ཉིན་མཚན་བསྲན་ཚུགས་པར་བྱས་ལ།
ཉམས་སུ་བླང་དགོས་སྙམ་ནས་རྒྱུ་མཚན་དུ་མ་ལ་བསམ་སྟེ་བསྒོམས་པས། ཚེ་འདིའི་བྱ་བས་ཅི་བྱ། བླ་མའི་
གདམས་ངག་ཁོ་ན་ཉམས་སུ་བླང་དགོས་སྙམ་པ་ནི་འབྱོངས་པའི་ཚད་དོ། །དེས་ནི་བྱ་བ་གཞན་ལ་བློ་མི་
འཇུག་པར་གདམས་ངག་ལ་རྩེ་གཅིག་ཏུ་འཇུག་པའི་དགོས་པ་ཡོད་དོ། །བདུན་པ། རྣམ་པར་མི་རྟོག་པ་ལ་
བསམ་སྟེ་སེམས་སྦྱོང་བ་ནི་གསུམ་ལས། བདེ་སྟོང་མི་རྟོག་པ་ལ་སེམས་སྦྱོང་བ་ནི། དབུ་མའི་ཡར་སྣེའི་ཧཾ་
ལས་ལྟེ་བའི་ཨ་ལས་མེ་འབར་བ་རེག་པས་བདུད་རྩི་བབས་ནས། རྩ་འཁོར་ལོ་བཞི་དང་རྩ་ཕྲན་ཐམས་
ཅད་ཁྱབ་པས་བདེ་སྟོང་སྐྱེས་པར་བསམ་སྟེ། འོག་རླུང་འཐེན། སྟེང་རླུང་མནན་ཞིང་སྙིང་གར་ཨ་དཀར་པོ་
ལ་སེམས་བཟུང་བས། བདེ་བས་ཐབས་བྱས་པའི་ཤེས་རབ་སྟོང་པ་སྐྱེའོ། །གསལ་སྟོང་མི་རྟོག་པ་ལ་
སེམས་སྦྱོར་བ་ནི། རླུང་རོ་གསུམ་བུས་ནས། ནང་དུ་རྔུབ་དུས་ཕྱིའི་སྣང་ཡུལ་ཐམས་ཅད་འོད་དུ་ཞུ་ནས་ནམ་
མཁའ་སྔོན་པོ་དང་འདྲེས་པ་དེ་རང་གི་ལུས་ནང་དུ་བྱུང་བས་མེར་མེར་ཁེངས་པར་བསྒོམ་ལ་རླུང་ཁ་སྦྱར་ཏེ་
བཟུང་བས་གསལ་སྟོང་སྐྱེའོ། །དེའང་གྲང་ཤས་ཆེ་ན་རླུང་དེ་ཚ་བ། ཚ་ཤས་ཆེ་ན་བསིལ་བའི་རེག་བྱ་ཡོད་
པར་བསྒོམ་པ་ནི་གནད་དོ། །དེའང་དབྱར་མེ། སྟོན་རླུང༌། དགུན་ཆུ། དཔྱིད་སའི་རླུང་རྒྱུ་བས་དེ་དག་གི་
གཉེན་པོའི་རླུང་དང༌། ཁ་དོག་དང་རེག་བྱ་སྒོམ་ཚུལ་དུ་མ་བཤད་ཀྱང་སྤྲོས་པ་ཙམ་མོ། །ནམ་མཁའི་རླུང་ནི་
ཀུན་གྱི་དུས་ན་ཤིས་ལ་རེག་བྱའང་གཉིས་པོ་དེར་འདུས་པས་ཉམས་སུ་བླང་བ་ལ་འདི་ཙམ་ཁོ་ནས་ཆོག་གོ །
ཆོས་ཉིད་རྣམ་པར་མི་རྟོག་པ་ལ་སེམས་སྦྱོང་བ་ནི། ལུས་སེམས་ཁོང་ཀློད། མིག་མི་འགུལ་བར་དྲན་བསམ་
འཕྲོ་འདུའི་རྟོག་པ་དང་བྲལ་བའི་ངང་ལ་བསྒོམ་པའོ། །དེ་ལྟར་བསྒོམས་པས་སེམས་གར་གཏད་དུ་ཟིན་
པའི་རྗེས་ལ། རྟོག་མེད་ནམ་མཁའ་ལྟ་བུའི་ངང་དུ་ཡུན་ཇེ་རིང་ལ་གནས་པ་ནི། རང་རང་གི་གོམས་པའི་
ཚད་དོ། །དེས་ནི་བྱང་ཆུབ་ཀྱི་སེམས་གོང་ནས་གོང་དུ་འཕེལ་བའི་དགོས་པ་ཡོད་དོ།།
དེ་ལྟར་ཡང་ཟབ་སྔོན་དུ་འགྲོ་བའི་གནད། །སེམས་སྦྱོང་བདུན་གྱི་དོན་ཁྲིད་བཀོད་པ་ལས། །བྱུང་བའི་དགེ་
བ་གངས་རི་ལྟར་དཀར་བས། །མ་ལུས་འགྲོ་བ་ཉེར་བཞིའི་གནས་ཐོབ་ཤོག །སྐྱེ་བ་སྔོན་ནས་སྦྱངས་པའི་
འཕྲོ་ཡོད་པས། །ཚེ་འདིར་ཐེག་མཆོག་སྙིང་པོའི་དོན་ལ་མཁས། །དེ་ཕྱིར་གཞན་ལ་ཕན་པའི་བློ་གྲོས་ཀྱིས།།
ཟབ་དོན་མངོན་ཕྱུང་གསལ་བར་བཀོད་པ་ཡིན། །སྙིང་པོའི་དོན་ཟབ་འཇུག་ངོགས་བཟང་པོ་འདི། །སྐལ་
ལྡན་རྣམས་ཀྱིས་གཙུག་གི་རྒྱན་བཞིན་ཟུང༌། །ཐར་འདོད་རྣམས་ཀྱི་ཤིང་རྟ་བཟང་པོའི་ལམ། །ཡི་གེ་འདི་
ལས་མྱུར་དུ་འགྲུབ་པ་ཡིན། །སྔོན་འགྲོ་སེམས་སྦྱོང་བདུན་གྱི་དོན་ཁྲིད། ཐེག་པ་མཆོག་གི་རྣལ་འབྱོར་པ་

ཀློང་ཆེན་རབ་འབྱམས་ཀྱིས་གངས་རི་ཐོད་དཀར་གྱི་མགུལ་དུ་བཀོད་པ་རྫོགས་སོ། ། ། །
དཔལ་སྔགས་ཀྱི་བདག་མོ་དང༌། གཟའ་དང༌། དམ་ཅན་གསུམ་ལ་གཏད་པ་ཡིན་པས། ཡི་གེ་འདྲ་མིན་
བསླད་པ་དང༌། འཆོས་པ་བྱུང་ན་ཆད་པ་དྲག་པོ་ཕོབ་ཅིག སྣོད་མིན་ལ་གསང་ཞིག སྐལ་ལྡན་ལ་བྱིན་ཅིག
ཁ་ཐམ། ས་མ་ཡ༔ དགེའོ། །དགེའོ། །དགེའོ། །
༄༅། །དངོས་གཞི་འོད་གསལ་སྙིང་པོའི་དོན་ཁྲིད་བཞུགས་སོ། །
།ཐུགས་རྗེའི་མཁའ་ལ་མཁྱེན་རབ་སྤྲིན་འཁྲིགས་ཏེ། །མཛད་པའི་ཆར་གྱིས་འགྲོ་བ་ཚིམ་མཛད་པ།།
བླ་མ་ཡི་དམ་མཁའ་འགྲོའི་ཞབས་བཏུད་དེ། །འོད་གསལ་སྙིང་པོའི་དོན་ཁྲིད་གསལ་བར་བྱ། །ཐེག་པ་རྣམས་
ཀྱི་རྩེ་མོར་གྱུར་པ། འོད་གསལ་རྡོ་རྗེ་སྙིང་པོའི་ཐེག་པ་མངོན་སུམ་སྙིང་ཏིག་གི་གདམས་པ་འདི་ལ་གཉིས་ཏེ།
བླ་མ་བརྒྱུད་པའི་རིམ་པ་དང་། དེ་ལས་བྱུང་བའི་གདམས་པའོ། །དང་པོ་ནི། ཆོས་ཀྱི་དབྱིངས་སྤྲོས་པ་དང་བྲལ་
བའི་ངང་ནས། ཀུན་ཏུ་བཟང་པོ་ཡབ་ཡུམ་ཞལ་ཕྱག་གི་རྣམ་པར་བཞེངས་ཏེ། ལོངས་སྤྱོད་རྫོགས་པའི་སྐུ་
རིགས་ལྔ་ཡབ་ཡུམ་དང༌། དྲུག་པ་རྡོ་རྗེ་འཆང་ཆེན་པོ་ལ་རང་བཞིན་གྱི་བྱིན་གྱིས་བརླབས་ཀྱིས་བཤད། དེས་
ཐུབ་པ་སྤྲུལ་པའི་སྐུ་རྡོ་རྗེ་སེམས་དཔའ་དང༌། ཕྱག་ན་རྡོ་རྗེ་ལ་འོག་མིན་གྱི་གནས་སུ་ཚིག་བརྗོད་དུ་མེད་པའི་
ངང་ནས་རང་གི་ངོ་བོས་གསུངས། དེས་དུར་ཁྲོད་མེད་རི་འབར་བར་སྤྲུལ་པའི་སྐུ་སློབ་དཔོན་ཆེན་པོ་དགའ་
རབ་རྡོ་རྗེ་ལ་ཚིག་སྡེབ་སྦྱོར་ལེགས་པའི་སྒོ་ནས་བཤད། དེས་སོ་སའི་གླིང་དུ་གུ་རུ་འཇམ་དཔལ་བཤེས་གཉེན་
ལ་རང་གནད་ངེས་པའི་སྒོ་ནས་བཤད། དེས་རྒྱ་ནག་རི་བོ་རྩེ་ལྔར་མཁས་པ་ཤྲཱི་སིང་ཧ་ལ་ཡིད་འཛིན་བློ་བྲལ་
ངང་དུ་བཤད། དེས་རྒྱ་གར་བྷ་སེང་གི་དུར་ཁྲོད་དུ་རྒྱལ་བ་ཛྙཱ་ན་སཱུ་ཏྲ་ལ་རྟོགས་པ་མངོན་གྱུར་གྱིས་བཤད།
དེས་རྒྱ་གར་དབུས་འགྱུར་འོད་མའི་ཚལ་དུ་འཕོ་བ་ཆེན་པོའི་སྐར་བཞེངས་པའི་པཎྜི་ཏ་བི་མ་ལ་མི་ཏྲ་ལ་མངོན་
སུམ་རང་གནད་ལ་ཕབ་ནས་གསུངས། དེས་བྱར་གྱི་ཕུ་བྲག་དཀར་ཐེམ་པ་འདྲ་བར་འོད་ལུས་སུ་གཤེགས་
པའི་ལྕེ་བཙུན་སེང་གེ་དབང་ཕྱུག་ལ་འོད་གསལ་མངོན་སུམ་དུ་གཏན་ལ་ཕབ་ནས་གསུངས། དེས་རྟ་ནག་ཟམ་
ཁར་སྤྲུལ་སྐུ་རྒྱལ་བ་ཞང་སྟོན་ལ་སྐུ་གསུམ་འདུ་འབྲལ་མེད་པར་གསུངས། དེས་སྤྲུལ་སྐུའི་བཞུགས་གནས་
སྒོམ་ཁང་དུ་ཞང་ཉི་མ་འབུམ་ལ་འཁོར་འདས་ཆིག་རྫོགས་སུ་གཏན་ལ་ཕབ་ནས་གསུངས། དེས་སྐྱིལ་སྒང་

དཔལ་གྱི་གནས་མཆོག་ཏུ་གུ་རུ་ཇེ་འབེར་ལ་ཡིད་དཔྱོད་བློ་དང་བྲལ་ནས་མངོན་སུམ་འོད་གསལ་དུ་གསུངས།
དེས་གྲོ་བོ་འོན་པ་ཕུར་འཁྲུལ་ཞིག་ཆེན་པོ་ལ་དགེ་སྡིག་སྐྱོན་ཡོན་ལས་འདས་པའི་ངོ་བོ་རྗེན་པར་གསུངས།
དེས་གདན་ས་དཔལ་གྱི་སེང་གེ་རྒྱབ་ཏུ་གྲུབ་ཆེན་མེ་ལོང་རྡོ་རྗེ་ལ་སྟོང་སྒོམ་མུན་རྡོ་དང་ཕྲལ་ནས་འོད་གསལ་
སྙིང་པོ་ལྔ་ལྡན་དུ་གསུངས། དེས་བསྒྲགས་ཕུ་དཔལ་གྱི་ཡོངས་རྫོང་དུ་འོད་གསལ་རྒྱུན་ཆད་མེད་པའི་རིག་
འཛིན་ཀུ་མ་རཱ་ཛ་ལ་རང་གསལ་འཛིན་མེད་ཆེན་པོར་གསུངས། དེས་སྐྱམ་ཕུ་དཔལ་གྱི་དགེ་སྡིངས་སུ་འཁོར་
འདས་ཆོས་ཉིད་དུ་གྲོལ་བའི་རྣལ་འབྱོར་པ་ཀློང་ཆེན་རབ་འབྱམས་ལ་མ་བཙལ་ལྷུན་གྱིས་གྲུབ་པའི་དགོངས་
པ་རང་གནས་ཆེན་པོར་གསུངས་སོ། །གཉིས་པ་དེ་ལས་བྱུང་བའི་གདམས་པ་ལ་གསུམ་ལས། བརྩོན་འགྲུས་
རབ་ཚེ་འདིར་སངས་རྒྱ་བ། འབྲིང་བར་དོར་སངས་རྒྱ་བ། ཐ་མ་རང་བཞིན་སྤྲུལ་པ་སྐུའི་ཞིང་དུ་སངས་རྒྱ་བའི་
གདམས་པའོ། །དང་པོ་ལ་གཉིས་ཏེ། སྔོན་འགྲོ་རྣལ་དུ་དབབ་པ་དང༌། དངོས་གཞི་ཉམས་སུ་བླང་བའོ། །དང་
པོ་ལའང་གཉིས་ཏེ། སྔོན་འགྲོ་དངོས་དང་རྣལ་དུ་དབབ་པའོ། །དང་པོ་ལ་གསུམ་ལས། ལུས་ཀྱི་སྔོན་འགྲོ་ནི།
ཐལ་འགྱུར་ལས། ལུས་ཀྱི་སྔོན་དུ་འགྲོ་བ་ནི། །རྡོ་རྗེ་སྐྱིལ་ཀྲུང་རབ་བཅས་ཏེ། །ལུས་སྦྱངས་སེམས་ལ་ཕན་པ་
ཡིན། །ཞེས་པས། རྐང་པའི་མཐིལ་གཉིས་སྤྲད་དེ་རྟིང་པ་གསང་བར་གཏད་ནས། ལུས་ཀྱི་ཆ་བསྲངས་ནས།
ལག་གཉིས་མགོ་ལ་མ་རེག་པར་སྤྱི་བོར་ཐལ་མོ་སྦྱར་ཞིང་། རྡོ་རྗེ་སྔོན་པོ་མེ་འབར་བ་གཅིག་ཏུ་བསྒོམ་ལ། ཉི་
་གསུམ་དུ་འབད་པས། དང་པོ་ལུས་རབ་ཏུ་ན་ཞིང༌། ཤ་ཁོལ་ཚེར་འཕར་བ་དང༌། ཁང་རུལ་ཞིག་པའི་རྣམ་
པ་ལྟར་ཤག་ཤག་ཚུགས་མི་ཐུབ་པ་ལས། ཕྱིས་འབོལ་ཤིག་ཤིག་ལ་བདེ་དྲོད་སྐྱེའོ། །ལུས་ཀྱི་སྔོན་འགྲོ་ལ་
དགོས་པ་གཉིས་ལས། ཐུན་མོང་གི་དགོས་པ་ནི། ལུས་ཀྱི་མངོན་ཞེན་ལྡོག་པ་དང༌། བར་ཆད་ཞི་བ་དང༌། དེ་
གཉིས་ཀྱི་ཐུན་མོང་དུ་ལུས་ཀྱི་སྡིག་པ་འདག་པའོ། །མཆོག་གི་དགོས་པ་ནི། ལུས་མངལ་གྱི་གྲོང་ཁྱེར་དུ་མི་
འཇུག་པ་དང༌། སྤྲུལ་པའི་སྐུར་གྲོལ་བ་དང༌། དེ་གཉིས་ཀྱི་ཐུན་མོང་དུ་སངས་རྒྱས་ཐམས་ཅད་ཀྱི་སྐུ་རྡོ་རྗེ་དང་
གཉིས་སུ་མེད་པར་འགྱུར་བའོ། །གཉིས་པ་ངག་གི་སྔོན་འགྲོ་ནི་དེ་ཉིད་ལས། ངག་ནི་ཧཱུཾ་ཞེས་གནས་པ་ལས། །
རྒྱས་གདབ་པ་དང་རྕལ་སྦྱང་དང་། །མཉེན་བཙལ་ལམ་དུ་ཞུགས་པ་ཡིས། །ངག་སྦྱངས་སེམས་ལ་ཕན་པ་
ཡིན། །ཞེས་པས། རྒྱས་གདབ་པ། རྩལ་སྦྱང་བ། མཉེན་བཙལ་ཞིང་ལམ་དུ་ཞུགས་པ་དང་གསུམ་ལས། རྒྱས་
གདབ་པ་ལའང་གཉིས་ཀྱི། དང་པོ་ཕྱི་སྣང་བ་ལ་རྒྱས་གདབ་པ་ནི། ཧཱུཾ་ཞེས་སྒྲ་ཆེ་ཆུང་རན་པར་དབྱངས་དང་
བཅས་དུས། སྣ་བུག་གཡས་ནས་ཧཱུཾ་མང་པོ་གཅིག་རྟིང་ལ་གཅིག་ཐོན་ནས་ས་ཕྱོགས་དང་སྣང་བ་ཐམས་ཅད་
ཧཱུཾ་དུ་མེར་རེ་རེ་ཁེངས་པར་བསམ་མོ། །དེ་ཡང༌། སེམས་ཧཱུཾ་ལས་མ་ཡེངས་པར་རླུང་དལ་ཁུས་རྒྱུ་བ་མི་ཚོར་བ་

ནི་གནད་དོ། །དེ་ལྟར་ཞག་གཅིག་བྱས་པས་སྣང་བ་ཐམས་ཅད་བན་མ་བུན་དུ་སྣང་བ་དང༌། ཧཱུྃ་གིས་གང་བ་
སྙམ་དུ་འཆར་ཏེ། དངོས་གཞིའི་དུས་སུ་ཕྱི་སྣང་བའི་དབང་དུ་ནང་རིག་པ་མི་འགྲོ་བའི་དགོས་པ་ཡོད་དོ།།
ནང་ཕུང་པོ་ལ་རྒྱས་གདབ་པ་ནི། ཧཱུཾ་བརྗོད་དུས་ཕྱིའི་ཧཱུཾ་རྣམས་གཅིག་བྱུང་གཉིས་བྱུང་ལ་སྣ་བུག་གཡོན་ནས་
ཁོང་པར་ཞུགས་ཏེ། ནང་མེར་གྱིས་ཁེངས་པར་བསམས་པས། ལྟོ་བ་མི་བདེ་བ་སྙམ་པ་དང༌། ཧཱུཾ་གིས་གང་བ་
སྙམ་དུ་འབྱུང་ངོ༌། །དེས་ནི་ཕུང་པོས་རིག་པ་བཅིངས་པ་ལས་གྲོལ་བའི་དགོས་པ་ཡོད་དོ། །གཉིས་པ་རྩལ་
སྦྲང་བ་ལའང་གཉིས་ལས། ཕྱི་སྣང་བ་ལ་རྩལ་སྦྱོང་བ་ནི། ཧཱྃ་ངར་དང་ལྡན་པ་བརྗོད་དུས། ཧཱྃ་གིས་སྣང་བའི་
དངོས་པོ་ཐམས་ཅད་ཕར་ཐལ་ཚུར་ཐལ་ཁོལ་ཚེར་མ་ལུས་པར་ཕུག་པར་བསམས་པས། སྣང་བ་འདི་སང་སེང་
ཁྲལ་ཁྲོལ་ལ་སོང་བར་སྙམ་མོ། །དེས་ནི་སྣང་བ་རང་བཞིན་མེད་པར་འབྱོངས་པའི་དགོས་པ་ཡོད་དོ། །ནང་
ཕུང་པོ་ལ་རྩལ་སྦྱོང་བ་ནི། ཧཱུྃ་གིས་རང་གི་ལུས་ཁོར་ཚེར་མ་ལུས་པར་ཡར་ཐལ་མར་ཐལ་ཕར་ཐལ་ཚུར་ཐལ་
དུ་ཕུག་པར་བསམ་ཞིང༌། ཧཱུཾ་ངར་བསྐྱེད་ནས་བརྗོད་པས། ཤ་འཕར་བ་དང་ཁྲལ་ཁྲོལ་དུ་སོང་བ་སྙམ་པ་འབྱུང་
ངོ༌། །དེས་ནི་ཕུང་པོ་རང་བཞིན་མེད་པར་འགྱུར་བའི་དགོས་པ་ཡོད་དོ། །གསུམ་པ་མཉེན་བཙལ་ཞིང་ལམ་དུ་
ཞུགས་པ་ལའང་གཉིས་ལས། མཉེན་བཙལ་བ་ནི། ཤིང་ལ་སོགས་པ་རིང་བ་ཞིག་ལ། ཧཱུཾ་ཕྲེང་བ་བརྒྱུས་པའམ།
རིང་པོ་གཅིག་ལ་གཅིག་ཁྲིས་ཁྲིས་རྩེ་མོའི་བར་འཁྲིལ་ནས་ཕྱིར་རིམ་གྱིས་གྲོལ་བ་ལ་དམིགས་པ་གཏད་ཅིང༌།
ཧཱུཾ་རིང་པོ་བརྗོད་ནས་དངོས་པོ་ཐམས་ཅད་ལ་དེ་ལྟར་སྦྱངས་པས། སེམས་གར་གཏད་དུ་ཟིན་པ་སྙམ་དུ་འབྱུང
ངོ༌། །དེས་ནི་དམིགས་པ་གང་ཡང་བསྒྱུར་དུ་བཏུབ་པའི་དགོས་པ་ཡོད་དོ། །ལམ་དུ་ཞུགས་པ་ནི། རི་མོ་སྲིན་
བུའི་འགྲོས་ལྟ་བུ་མཐོང་ཚད་ཀྱི་བར་དུ་བསམ་པ་ལ་ཧཱུྃ་ཞུགས་ཏེ་སོང་བས། ཕར་ཕར་སོང་བའི་འཁྱོགས་
མཚམས་སུ་ཧཱྃ་བརྗོད་ཅིང༌། མི་མཐོང་བ་ནས་དེའི་ཕ་རོལ་ཏུ་ཕར་སོང་ནས་ཕྱིར་མི་ལྡོག་པར་རི་དང་ལུང་བ་ལ་
སོགས་པ་ཡིད་ཀྱིས་བསམས་ལ་ཧཱུཾ་རིང་པོར་བརྗོད་པས། ཤེས་པ་འབོལ་ཤིག་པ་འབྱུང་ངོ༌། །དེས་ནི་རིག་པ་
ཚད་ལ་ཕེབས་པའི་དགོས་པ་ཡོད་དོ། །དེ་ལྟར་ངག་གི་སྔོན་འགྲོ་ལ་དགོས་པ་གཉིས་ལས། དང་པོ་ཐུན་མོང་གི་
དགོས་པ་ནི། ངག་གི་མངོན་ཞེན་ལྡོག་པ་དང༌། བར་ཆད་ཞི་བ་དང༌། དེ་གཉིས་ཀྱི་ཐུན་མོང་དུ་ངག་གི་སྡིག་པ་
འདག་པའོ། །མཆོག་གི་དགོས་པ་ནི། ངག་འཁོར་བར་མི་འཇུག་པ་དང༌། ལོངས་སྐུར་གྲོལ་བ་དང༌། དེ་
གཉིས་ཀྱི་ཐུན་མོང་དུ་སངས་རྒྱས་ཐམས་ཅད་ཀྱི་གསུང་རྡོ་རྗེ་དང་གཉིས་སུ་མེད་པར་འགྱུར་བའོ། །
གསུམ་པ་སེམས་ཀྱི་སྔོན་འགྲོ་ནི། ཐལ་འགྱུར་ལས། སེམས་ནི་དང་པོ་བྱུང་ས་དང༌། །བར་དུ་གནས་ས་ཐ་མར་
འགྲོ། །དེ་ལྟར་གསུམ་ལ་རྟག་དཔྱད་པས། །སེམས་སྦྱོང་སེམས་ཀྱི་གནས་ལུགས་ཤེས། །ཞེས་པས། བྱུང་

གནས་འགྲོ་གསུམ་ལ་བརྟག་པའི། དང་པོ་བྱུང་ས་བྱུང་མཁན་ལ་བརྟག་པ་ནི། ཝལ་གྱིས་འཆར་འཆར་འདྲ་བའི་
སེམས་ཤར་བར། སྣང་དུས་ཉིད་ལ་བརྟག་སྟེ། ཕྱི་སྣང་བ་ལས་བྱུང་ངམ། ནང་ཕུང་པོ་ལས་བྱུང་ངམ། ཡོད་པ་
ལས་བྱུང་ངམ། མེད་པ་ལས་བྱུང་ངམ། སྙམ་དུ་རྡུལ་ཕྲན་དུ་སོ་སོར་ཕྱེ་ལ་གང་ལས་བྱུང༌། སེམས་ལས་སེམས་
བྱུང་ངམ། སེམས་དེ་རང་ལ་ངོ་བོ་ངོས་བཟུང་ཅི་འདུག ཕྱི་ནང་འདུག་གམ། རྟག་ཆད་འདུག་གམ། ལྟ་སྒོམ་
སྤྱོད་འབྲས་འདུག་གམ། ཁ་དོག་དབྱིབས་མཚན་འདུག་གམ། སྙམ་དུ་དཔྱད་པས། བྱུང་ས་དང་བྱུང་མཁན་
མེད་པར་གཏན་ལ་ཕེབས་པ་ནི། སྟོང་ཉིད་ངོས་གཟུང་དང་བྲལ་བ། ཤར་བར་སྣང་དུས་ནས་ཤར་བ་མེད་པ།
གདོད་མའི་གཤིས་ཆོས་སྐུ་དང་ངོ་འཕྲོད་པའི་དགོས་པ་ཡོད་དོ། །གནས་ས་ཕྱི་སྣང་བ་རང་གི་ཕུང་པོ་དང་
བཅས་པ། གནས་མཁན་ད་ལྟར་གྱི་དྲན་རིག་ཏུ་སྣང་བ་འདི་ཉིད་སྔ་མ་ལྟར་བརྟགས་པས། སེམས་སུ་སྣང་བ་
ངོ་བོ་ཉིད་མེད་པར་གསལ་སྟོང་ནམ་མཁའི་དགོངས་པར་ཤར་བ་ནི། ངོ་བོ་མེད་པའི་སེམས་ཉིད་ལོངས་སྐུ་དང་
ངོ་འཕྲོད་པའི་དགོས་པ་ཡོད་དོ། །འགྲོ་ས་འགྲོ་མཁན་ཡང་དེ་ལྟར་དཔྱད་དེ། རྟོག་པ་ཡལ་དུས་གར་སོང་
བརྟགས་པས། འགྲོ་བར་སྣང་ཡང་སོང་བ་མེད་པར་ཤེས་པས་རིག་སྟོང་རྗེས་མེད་སྤྲུལ་པའི་སྐུ་དང་ངོ་འཕྲོད་
པའི་དགོས་པ་ཡོད་དོ། །དེ་ལྟར་སེམས་ཀྱི་སྔོན་འགྲོ་ལ་དགོས་པ་གཉིས་ལས། ཐུན་མོང་གི་དགོས་པ་ནི།
སེམས་ཀྱི་མངོན་ཞེན་ལྡོག་པ་དང་། བར་ཆད་ཞི་བ་དང་། ཐུན་མོང་དུ་སྡིག་པ་འདག་པའོ། །མཆོག་གི་དགོས་པ་
ནི། སེམས་འཁོར་བར་མི་འཇུག་པ་དང་། ཆོས་སྐུར་གྲོལ་བ་དང་། ཐུན་མོང་དུ་སངས་རྒྱས་ཐམས་ཅད་ཀྱི་ཐུགས་
རྡོ་རྗེ་དང་གཉིས་སུ་མེད་པར་འགྱུར་བའི་དགོས་པ་ཡོད་དོ། །གཉིས་པ་རྣལ་དུ་དབབ་པ་ནི། ལུས་སེམས་ཁོང་
གློད་ལ། སེང་གེའི་ཉལ་སྟབས་ཀྱིས་ཆུ་ཆད་པའི་རང་འཐག་ལྟར་རྩོལ་བ་ཞིག་པའི་ངང་ལས། ལུས་མི་གཡོ།
ངག་མི་བརྗོད། སེམས་མི་རྟོག་པར་བཞག་པས། ཐང་ཆད་པ་ལས་ངལ་སོས་པ་ལྟ་བུའི་བདེ་བ་འབྱུང་ངོ་། །
དེའང་ལུས་རྣལ་དུ་ཕབ་པས་བྱང་ཆུབ་ཀྱི་སེམས་རྒྱས། ངག་རྣལ་དུ་ཕབ་པས་བརྗོད་དུ་མེད་པའི་དོན་རྒྱུད་ལ་སྐྱེ།
སེམས་རྣལ་དུ་ཕབ་པས་རིག་པ་གཤིས་ཐོག་ཏུ་གནས་པ་ནི། ཐུན་མོང་གི་དགོས་པའོ། །མཆོག་གི་དགོས་པ་ནི།
ལུས་སྤྲུལ་སྐུ། ངག་ལོངས་སྐུ་སེམས་ཆོས་ཀྱི་སྐུ་ལ་རེག་པའི་དགོས་པ་ཡོད་དོ། །དེ་ལྟར་སྔོན་འགྲོ་རྣམས་ལ་
རབ་ཞག་བདུན། འབྲིང་ལྔའམ་གསུམ། ཐ་མའང་ཞག་རེ་རེ་ལས་ཉུང་བར་མི་བྱ་སྟེ། དངོས་གཞི་ངོ་འཕྲོད་པ་
སྔོན་འགྲོ་འབྱོངས་པ་ལ་རག་ལས་པའི་ཕྱིར་རོ། །དོན་གཉིས་པ་དངོས་གཞི་ཉམས་སུ་བླང་བ་ལ་གཉིས་ཏེ།
སེམས་ཡེ་སྟོང་རྩ་བྲལ་ཀ་དག་ཏུ་ངོ་སྤྲད་ལ་ཁྲེགས་ཆོད་ཀྱིས་ཉམས་སུ་བླང་བ་དང༌། ཡེ་ཤེས་འོད་གསལ་ལྷུན་
གྲུབ་གཞི་གནས་སུ་ངོ་སྤྲད་ལ་ཐོད་རྒལ་གྱིས་ཉམས་སུ་བླང་བའོ། །དང་པོ་ལ་གསུམ་ལས། ངོ་རང་ཐོག་ཏུ་

སྤྲད་པ་ནི། ད་ལྟར་གྱི་ཤེས་པ་བཅོས་བསླད་གཉེན་པོ་དང་བྲལ་བ། ངོ་བོ་ངོས་གཟུང་ལས་འདས་པ། རིག་པ་
མཚན་མར་མ་གྲུབ་པ། སྟོང་གསལ་རང་བྱུང་གི་ཡེ་ཤེས་དྲན་བསམ་བློ་འདས་ཆེན་པོ། ཆོས་སྐུ་ཀ་དག་གི་
དགོངས་པ་འདི་ཉིད་ཡིན་ཏེ། སྒྲ་ཐལ་འགྱུར་ལས། རང་བཞིན་དག་པ་ཆེན་པོའི་མཐའ། །ཆོས་རྣམས་རང་
སར་བཞག་པ་སྟེ། །སྣང་ཤེས་ཆོས་ཉིད་ཟུང་འཇུག་པས། །ཡེ་གྲོལ་ཅོག་གཞག་ཉིད་ལ་ཐུག །དགོངས་པ་བློ་
ལས་འདས་པ་དང༌། །མཚན་བཅས་རང་སར་དག་པ་དང༌། །སྟོང་དང་དངོས་པོའི་མཐའ་གྲོལ་དང༌། །འགྱུ་
ཟད་རྟོག་པ་མེད་པ་དང༌། །བློ་ཟད་ཡིད་ལས་འདས་པའོ། །ཞེས་པས། ད་ལྟར་གྱི་རིག་པ་དྲན་བསམ་གྱིས་
བཅོས་བསླད་མ་བྱས་པའི་ཝལ་ལེ་སེང་ངེ་ཕྱམ་མེར་གདལ་བ་འདི་ཉིད་རང་བྱུང་གི་ཡེ་ཤེས་སུ་ངོ་སྤྲད་དོ། །
ཐག་ཆིག་ཐོག་ཏུ་བཅད་པ་ནི། ཆོས་སྐུ་བློ་འདས་ཀྱི་དགོངས་པ་བཞི་ཆ་གསུམ་བྲལ་གྱི་ངང་ལ་མི་གཡོ་བས་
གནས་པ་སྟེ། དེའང་དྲན་བསམ་སྔ་མ་འགག ཕྱི་མ་མ་སྐྱེས་ད་ལྟར་གྱི་ཤེས་པ་གང་དུའང་བཅོས་བསླད་བྲལ་
བའི་ངང་ལ་རིག་པའི་གདངས་མ་འཕགས་པར་ཆུ་རྙོག་མ་དྭངས་པ་དང་འདྲ་བའི་ངང་ལ་ཆེད་དུ་རྩོལ་བས་མ་
བསྒྲིམ། ཡེངས་པ་ཕྱལ་བར་མ་ཤོར་བར། ཐ་མལ་གྱི་རིག་པ་སོར་གཞག་གཅིག་པུ་རིག་གེ་སེང་ངེ་ཡེ་རེ་ཝལ་
ལེར་བཞག་པ་ནི། གསང་བ་སྒྲ་རྒྱུད་ལས། སྔ་ཕྱི་དྲན་རྟོག་མེད་པ་ཡི། །རིག་གེ་སེང་ངེ་ཝལ་ལེ་བ། །ད་ལྟའི་
ཤེས་པ་འདི་ཉིད་ལ། །ཆོས་སྐུ་གཞི་ལྡན་ངོས་གཟུང་ངོ༌། །དཔེར་ན་མིག་གི་འབྲས་བུ་བཞིན། །རིག་གེ་བ་ལ་
དྲན་པས་གཟུང༌། །ཡེ་རེ་བ་ལ་ཤེས་པ་དལ། །རང་རིག་ཞེན་མེད་གདིང་གིས་ཟིན། །སྤྲིན་མེད་སྟོན་ཀའི་ནམ་
མཁའ་བཞིན། །སལ་ལེ་ཝལ་ལེ་མཐའ་དབུས་མེད། །གང་གིས་མ་བསམ་མ་བཏང་ཕྱིར། །བྱིང་རྨུགས་སྤྲོས་
པ་གང་ཡང་མེད། །ཉི་མ་གཟའ་བྲལ་ལྷང་ངེ་བཞིན། །སལ་ལེ་ཝལ་ལེ་འགྱུར་བ་མེད། །བདེ་ལ་མི་རྟོག་རྒྱུན་དུ་
གནས། །དེ་ཕྱིར་རང་བྱུང་འགྱུར་བ་མེད། །གཡའ་མེད་མེ་ལོང་བྱད་ལྟ་བཞིན། །ཝལ་ལེ་བ་ལ་དངོས་པོ་མེད། །
དེ་ཙམ་ཉིད་ནི་ཆོས་ཀྱི་དབྱིངས། །གཞི་ལ་ཡུལ་མེད་རྟོགས་པའི་མཆོག །དེ་དག་དབྱེ་བ་རྣམ་བཞི་ཡང༌། །རང་
རིག་ཡེ་ཤེས་ཆོས་སྐུར་གཅིག །མ་རིག་རྙོག་པ་མེད་པའི་ཕྱིར། །ནོར་བུ་ཆུ་དྭངས་དཔེ་བཞིན་ནོ། །ཞེས་སོ། །
གདེང་གྲོལ་ཐོག་ཏུ་བཅའ་བ་ནི། །དེ་ལྟར་ངང་དངས་སྤྲོས་པ་དང་བྲལ་བ་རྒྱ་མཚོ་དངས་པ་ལྟ་བུའི་ངང་ལ་
བཞག་དུས། ཐ་མལ་གྱི་ཤེས་པ་ཡུལ་ཐོག་ཏུ་འཕྲོ་བ་རང་ཤར་རང་གྲོལ་དུ་བསྟན་པ་དབའ་རླབས་ཆུར་ཐིམ་པ་
ལྟ་བུ་སྟེ། ཤར་དུས་ཡེངས་མེད་བཅོས་བསླད་མེད་པའི་ངང་དུ་གློད་པས། དྲན་རྟོག་རྗེས་མེད་དུ་ཡལ་ནས།
བྱུང་ཚོར་གཞི་ཐིམ་ལ་སོང་བ་ནི་རང་གྲོལ་ཞེས་བྱ་སྟེ། དེ་ཉིད་ལས། རང་སེམས་གྲོལ་བ་ཞེས་བྱ་བ། །གཅིག་
ནས་གཅིག་ཏུ་སོང་པ་མེད། །གང་གིས་འགྲོལ་བ་མེད་པའི་སེམས། །གཞི་ནས་རྫོགས་པས་འགྲོ་འོང་མེད། །

བརྟགས་པས་མ་རྙེད་རྒྱུ་མཚན་མེད། །གཞི་རྩ་མེད་པས་སྟོང་གསལ་གནས། །རང་གསལ་གནས་པའི་སེམས་
དེ་ནི། །གནད་ཀྱིས་གྲོལ་བས་ཕྱོགས་རིས་བྲལ། །དུས་ཀྱིས་གྲོལ་བས་ལྟོས་གཞི་མེད། །འབད་མེད་གྲོལ་བས་
རྩོལ་སྒྲུབ་མེད། །དེ་ལ་གདེང་གིས་གྲོལ་བ་བཤད། །ཡེ་ནས་གྲོལ་བས་བསྐྱར་གཞི་མེད། །རང་གིས་གྲོལ་བས་
གཉེན་པོ་མེད། །ཅེར་གྱིས་གྲོལ་བས་མཐོང་སར་ཡལ། །ཡོངས་སུ་གྲོལ་བས་འབད་རྩོལ་མེད། །ཞེས་
གསུངས་པས། རང་ཤར་རིས་མེད་འཛིན་རྩོལ་སྤང་བླང་གཉེན་པོ་མེད་པར་གདིང་འཆོས་པའོ། །དོན་གཉིས་
པ་ཐོད་རྒལ་ལ་བཞི་སྟེ། སྔོན་དུ་ལུས་ངག་ཡིད་གསུམ་གྱི་གནད་གཟིར་བ། གནད་གསུམ་ལ་བརྟེན་ནས་
མངོན་སུམ་རང་ཐོག་ཏུ་དབབ་པ། ཉམས་སུ་བླངས་པས་སྣང་བ་བཞིའི་འཆར་ཚུལ། མཐའ་རྟེན་གྱི་མན་ངག་གོ །
དང་པོ་ནི། ལུས་ཀྱི་གནད་བཞུགས་སྟངས་གསུམ་གང་རུང༌། ངག་གི་གནད་སྨྲ་བ་བཅད་པ། ཡིད་ཀྱི་གནད་
དྲན་བསམ་འཕྲོ་འདུ་དང་བྲལ་བ་ལ་བསླབ་པའོ། །གཉིས་པ་ནི། སྒོའི་གནད་གཟིགས་སྟངས་གསུམ་གང་རུང༌།
ཡུལ་གྱི་གནད་ནམ་མཁའ་སྤྲིན་དང་བྲལ་བ་ལ་གཏད་པ། རླུང་རིག་གི་གནད་ཁ་ནས་དལ་བར་བྱ་བ་དང༌།
རིག་པ་ནམ་མཁའི་དཀྱིལ་ལས་གཞན་དུ་མ་ཡེངས་པར་བྱ་བའོ། །གསུམ་པ་སྣང་བ་བཞིའི་འཆར་ཚུལ་ལ་བཞི་
ལས། དང་པོ་ཆོས་ཉིད་མངོན་སུམ་གྱི་སྣང་བ་ནི། དེ་ལྟར་བལྟས་པས་ནམ་མཁའི་དཀྱིལ་དུ་འོད་ལྔའི་ཐིག་ལེ་
དང༌བཅས༌ཤིང༌། རྡོ་རྗེ་ལུ་གུ་རྒྱུད༌གསེར་གྱི་སྐུད་པ་ལྟ་བུར་འཆར་ཏེ། དེ་ཉིད་རིག་པ་ཡེ་ཤེས་ཀྱི་གདངས་
དངོས་ཡིན་པས་ཆོས་ཉིད་དོ། །མངོན་པ་ནི་མིག་གི་བལྟར་ཡོད་པའོ། །གསུམ་པ་ནི་དཔེ་ལ་མ་བརྟེན་གཅིག་
ནས་གཅིག་ཏུ་བརྒྱུད་པ་མ་ཡིན། རྟགས་ལ་མ་ལྟོས་པར་རང་ཤར་དུ་སྣང་བའོ། །སྣང་བ་ནི་འོད་དང་ཐིག་ལེ་ལ་
སོགས་པ་ནས་ཐིག་ལེ་གསུམ་འབྲེལ་གྱི་བར་ཚུན་ཆད་དོ། །གཉིས་པ་ཉམས་གོང་འཕེལ་གྱི་སྣང་བ་ནི། དེ་ནས་
སྣང་བ་འཕེལ་ནས་མཆེད་པས་ཏེ། དེའང་ཉམས་ལ་གཉིས་ལས། སྣང་བའི་ཉམས་ནི་འོད་སྣང་རྩིབས་ཤར་
དང༌། གྱེན་འགྲེངས་དང༌། དྲ་ཕྱེད་དང༌། ཟ་འོག་རིས་ལ་སོགས་པའོ། །ཤེས་ཉམས་ནི་བདེ་བ་གསལ་བ་མི་
རྟོག་པ་ལ་སོགས་པའོ། །གོང་འཕེལ་ནི། འོད་སྣང་ཆེར་སོང་བ་དང༌། ཤེས་པའི་ཏིང་འཛིན་ཇེ་གསལ་ལ་སོང་
བའོ། །སྣང་བ་ནི། རིག་པ་ཚད་ཕེབས་ལ་ཐུག་པ་ཚུན་ཆད་ཀྱི་ཐིག་ལེ་འོད་སྣང་ལ་སོགས་པའོ།།
གསུམ་པ་རིག་པ་ཚད་ཕེབས་ཀྱི་སྣང་བ་ནི། སྐུ་དང་ཞིང་ཁམས་སུ་སྣང་བ་སྟེ། དེ་ཡང་ཡུལ་སྣང་གི་རིག་པ་སྟོང་
ཉིད་གང་དང་ཡང་དབྱེར་མི་ཕྱེད་པ། ལྷག་མཐོང་གི་རིག་པ་རྡོ་རྗེ་ལུ་གུ་རྒྱུད། གཞི་འཛིན་པའི་རིག་པ་ངོ་བོ་རང་
བཞིན་ཐུགས་རྗེ་གསུམ་དབྱེར་མི་ཕྱེད་པ། གཞི་གནས་ཀྱི་རིག་པ་ཤེས་པ་ཐམས་ཅད་ཀྱི་འཆར་གཞིར་གྱུར་པ།
མཚན་ཉིད་འཛིན་པའི་རིག་པ་མ་རིག་པ་ལས་ལོག་ནས། རིག་པའི་འཆར་གཞིར་གནས་པ། ཐོད་རྒལ་གྱི་རིག་

པ་ཉམས་སུ་ལེན་པ་ཚད་དུ་ཕྱིན་ནས་དགོངས་པ་རང་ཟད་པ་ལ་ཐུག་པའོ། །ཚད་ཕེབས་ནི། རང་ཐོག་ཏུ་
ཕེབས་པས་རྩོལ་སྒྲུབ་བྱ་མི་དགོས་པའོ། །སྣང་བ་ནི། ལོངས་སྐུའི་སྣང་བ་ལ་སྤྱོད་པའོ། །བཞི་པ་ཆོས་ཉིད་ཟད་
པའི་སྣང་བ་ནི། ཕྱི་ནང་གི་རྡོས་བཅས་སེམས་ཀྱི་འཁྲུལ་རྟོག་སྣང་བའི་འཕེལ་དང་བཅས་པ་ཟད་པའོ།།
དེའང་ཆོས་ཉིད་ནི་རིག་པའི་གཤིས་ནམ་མཁའ་ལྟ་བུའོ། །ཟད་པ་ནི། ཕྱི་ས་རྡོ་རི་བྲག ནང་སྐྱུ་ལུས་རྡོས་བཅས།
གསང་བ་རྣམ་རྟོག་འཕྲོ་འདུའི་སྣང་བ་མེད་པའོ། །སྣང་བ་ནི་ཉི་མ་སྤྲིན་དང་བྲལ་བ་རང་གསལ་བ་བཞིན་དུ།
ཐུགས་རྗེ་ཡེ་ཤེས་ཀྱི་སྣང་བ་རྒྱུན་མི་འཆད་པར་སྣང་བའོ། །བཞི་པ་མཐའ་བརྟེན་གྱི་མན་ངག་ལ་བཞི་སྟེ། མི་
འགུལ་བ་གསུམ་ལ་གཞི་བཅའ་བ། སྡོད་པ་གསུམ་གྱིས་ཚད་གཟུང་བ། ཐོབ་པ་གསུམ་གྱིས་གཟེར་གདབ་པ།
གདེང་བཞིས་གྲོལ་ཚད་བསྟན་པའོ། །དང་པོ་ནི་ཉམས་སུ་ལེན་པའི་དུས་སུ། ལུས་མི་འགུལ་བ་བཞུགས་
སྟངས་གསུམ་ལས་མི་འདའ་བར་བྱས་པས། རྩ་རླུང་ཐད་སོར་གནས་པས་རྟོག་པ་རང་འགགས་པའོ། །མིག་
མི་འགུལ་བར་གཟིགས་སྟངས་གསུམ་དང་མི་འབྲལ་བར་བྱས་པས། མངོན་སུམ་ཡུལ་ལ་གསལ་བས་ཡིད་
དཔྱོད་ཚིག་གི་སྒྲོ་འདོགས་དང་བྲལ་བའོ། །རླུང་རིག་མི་འགུལ་བ་དལ་བར་བརྟེན་པས་ཆོས་ཉིད་རང་ངོར་
གནས་ཏེ་མ་བུ་དབྱེར་མེད་དུ་འདྲེས་ནས། གདོད་མའི་དབྱིངས་སུ་གནས་པའི་དགོས་པ་ཡོད་པའོ། །གཉིས་པ་
སྡོད་པ་གསུམ་ནི། དེ་ལྟར་བྱས་པས། ཕྱི་སྣང་བ་སྡོད་པས་རྐྱེན་ངན་གྲོགས་སུ་འཆར། ནང་སྒྱུ་ལུས་སྡོད་པས་
འཁྲུལ་པའི་བྱ་བ་དང་བྲལ། གསང་བ་རླུང་སེམས་སྡོད་པས་རྣམ་རྟོག་སྐྱེ་མི་སྲིད་པའོ། །འདིའི་སྐབས་སུ་
ཚད་རྨི་ལམ་གྱིས་གཟུང་བ་དང༌། རྟགས་ལུས་ངག་ལ་འཆར་བ་གཉིས་ལས། དང་པོ་ནི། བརྩོན་འགྲུས་རབ་རྨི་
ལམ་གཏན་ནས་འགགས། འབྲིང་གིས་རྨི་ལམ་ལ་རྨི་ལམ་དུ་ཤེས། ཐ་མས་རྨི་ལམ་ངན་པ་མེད་པར་བཟང་པོ་
ཤ་སྟག་ཏུ་འགྱུར་བ་ཡིན་ནོ། །གཉིས་པ་ལ་བཞི་ལས། ཆོས་ཉིད་མངོན་སུམ་གྱི་དུས་ན། ལུས་རུས་སྦལ་མཁར་
གཞོང་དུ་བཅུག་པ་ལྟར་འདུག་སྟངས་ལས་འབྲལ་མི་ཕོད་པ་དང༌། ངག་ལྐུགས་པ་ལྟར་བརྗོད་དུ་མེད་པ་དང༌།
སེམས་མཁའ་འགྲོ་སྙི་ལ་ཟིན་པ་ལྟར་རྣམ་རྟོག་འཕྲོ་བ་ལྟར་སྣང་ཡང་གཞི་ལས་མ་གཡོས་པའོ། །
ཉམས་གོང་འཕེལ་གྱི་དུས་ན། ལུས་སྐྱེས་བུ་ནད་ཀྱིས་གདུངས་པ་ལྟར་རྒྱན་དང་ཕྱི་དོར་མེད་པ། ངག་སྨྱོན་པ་
ལྟར་ཟང་ཐལ་རྗེས་མེད་པ། སེམས་དུག་ནད་ཀྱིས་ཟིན་པ་ལྟར་རྟོག་པའི་འཕྲོ་འདུ་ཆད་པའོ། །རིག་པ་ཚད་
ཕེབས་ཀྱི་དུས་ན། ལུས་གླང་པོ་ཆེ་འདམ་དུ་བྱིང་བ་ལྟར་སྐད་ཅིག་གིས་རི་བྲག་ལ་ཐོགས་མེད་དུ་འགྲོ་བ། ངག་
གྲུལ་བུམ་གྱི་ཕྲུ་གུ་ལྟར་སྙན་ཞིང་ཡིད་དུ་འོང་བ། སེམས་སྙིང་ལ་མདས་ཟིན་པ་ལྟར་དྲན་བསམ་གྱི་འཕྲོ་འདུ་
ཆད་པའོ། །ཆོས་ཉིད་ཟད་པའི་དུས་ན། ལུས་དུར་ཁྲོད་ཀྱི་རོ་ལྟར་དགག་སྒྲུབ་ཀྱི་འཁྲུལ་པ་མེད་པའོ། །ངག་

བྲག་ཆ་ལྟར་གཞན་གྱིས་རྗེས་སུ་ཟློས་པ། སེམས་རིམས་ནད་བྱང་བའི་སྐྱེས་བུ་ལྟར་དྲན་བསམ་དབྱིངས་སུ་
དག་ནས་རིག་པ་རང་གསལ་དུ་གནས་པའོ། །གསུམ་པ་ཐོབ་པ་གསུམ་ནི། ཕྱི་སྣང་བ་ལ་དབང་ཐོབ་པས་སྣང་
རྐྱེན་ཞིང་ཁམས་སུ་གྲོལ། ནང་ཕུང་པོ་ལ་དབང་ཐོབ་པས་སྒྱུ་ལུས་འོད་གསལ་དུ་གྲོལ། གསང་བ་དབྱིངས་
རིག་ལ་དབང་ཐོབ་པས་འཁྲུལ་རྟོག་རང་འགགས་པའོ། །བཞི་པ་གདེང་བཞི་ནི། ཡར་སངས་རྒྱས་ལ་ཐོབ་ཏུ་
རེ་བ་དང་། མ་ཐོབ་ཀྱི་དོགས་པ་མེད། མར་འཁོར་བར་མི་སྐྱེ་བའི་རེ་བ་དང༌། སྐྱེས་ཀྱི་དོགས་པ་མེད་པའོ། །
དོན་གཉིས་པ་འབྲིང་བར་དོར་སངས་རྒྱ་བའི་གདམས་ངག་ལ་ཡང་བཞི་སྟེ། རང་བཞིན་གནས་པའི་བར་དོ་ལ་
ཤེས་བྱའི་དྲས་ཐག་བཅད་པ་ཐི་བྱ་ཚང་དུ་འཇུག་པ་ལྟ་བུའི་གདམས་ངག འཆི་ཁ་མའི་བར་དོ་ལ་མི་གསལ་བ་
ལ་གསལ་འདེབས་པ་སྒེག་མོ་མེ་ལོང་ལྟ་བ་ལྟ་བུའི་གདམས་ངག ཆོས་ཉིད་བར་དོར་རང་སྣང་ལ་ཡིད་ཆེས་པ་
མ་པང་དུ་བུ་འཇུག་པ་ལྟ་བུའི་གདམས་ངག སྲིད་པའི་བར་དོར་ལས་ཀྱི་འཕྲོ་མཐུད་པ་ཡུར་བ་རྐང་ཆག་ལ་ཝ་
འཛུགས་པ་ལྟ་བུའི་གདམས་ངག་གོ །དང་པོ་ནི་སྐྱེས་ནས་འཆི་ཁའི་བར་ཚུན་ཆད་དུ་གདམས་པའི་གནད་ཟབ་
མོ་ལ་ཐོས་པས་ཚིག་གི་སྒྲོ་འདོགས་གཅད། བསམ་པས་ཚིག་དོན་གཉིས་ཀའི་སྒྲོ་འདོགས་གཅད། སྒོམ་པས་
དོན་རང་ཐོག་ཏུ་ཕབ་ལ་ངོ་བོ་ལ་འཕྱུགས་པ་མེད་པར་བྱའོ། །གཉིས་པ་ནི། འཆི་ཁའི་ཚེ་གདམས་པ་གསལ་
འདེབས་པ་སྟེ། རང་ལ་གསལ་
རང་ལ་གསལ་པོ་ཡོད་ན་དེས་ཆོག མེད་ན་བླ་མའམ་གྲོགས་ཁྱད་པར་ཅན་དམ་ཚིག་ལ་སེལ་
མེད་པ་ཞིག་གིས། བར་དོར་གདམས་ངག་གནད་དུ་དྲིལ་ལ་གོ་བདེ་བར་གདབ་པོ། །དེ་ཡང་ས་ལ་ས་ཐིམ་པས་
པགས་བཞི་ས་ལ་ལྷུང༌། ཆུ་ལ་ཆུ་ཐིམ་པས་ཁ་སྣ་མིག་གསུམ་ནས་ཆུ་དར་ཅིག་བྱུང་ནས་སྐམ། མེ་ལ་མི་ཐིམ་
པས་དྲོད་མཐའ་ནས་སྡུད་ཅིང༌། སྨིན་ཕྲག་གི་མདངས་ཤོར། རླུང་ལ་རླུང་ཐིམ་པས་ཕྱི་དབུགས་རྒོད་ཅིང་
བརྩེགས་མ་མང་པས་ཕྱི་དབུགས་ཆད། རླུང་རྣམ་ཤེས་ལ་ཐིམ་པས། ནང་གི་ཁྲག་དང་དྭངས་མ་སྙིང་གར་
འདུས་པས་གདངས་སྙིང་གར་ཐིམ་སྟེ་རགས་པའི་འགྱུ་བ་རྩ་འདབ་ནང་གི་རླུང་ཆད་པས་དར་ཅིག་བརྒྱལ་ལོ།།
དེ་ཐམས་ཅད་ཀྱི་སྐབས་སུ་བར་དོའི་གདམས་ངག་དང་། རང་གསལ་མི་རྟོག་པའི་ངང་ལས་མ་ཡེངས་པར་བྱའོ།།
གསུམ་པ་ནི། རྣམ་ཤེས་ནམ་མཁར་ཐིམ་པའི་ཚེ། སྒྲོག་གསུམ་འབྲེལ་གྱེས་ཏེ། ལུས་རྡོས་བཅས་བེམས་པོར་
ལིངས་ཀྱིས་སོང༌། རླུང་སེམས་གཞི་ཐིམ་ལ་སོང་བས་རྟོག་པ་རང་འགགས། རིག་པ་སྙིང་ནང་ནས་མེ་སྟག་
ཡར་བ་ལྟར། རྩ་དར་དཀར་གྱི་སྐུད་པ་ལ་ལམ་བྱས་ནས། སྒོ་ཆུའི་སྒྲོན་མར་ཐོན་དུས་རྡོ་རྗེ་སེམས་དཔའི་སྣ་
ཐག་ཅེས་བྱ་བ་འོད་ལྔའི་སྣམ་ཕྲན་གཉིས་ནམ་མཁའི་དཀྱིལ་དུ་ཟུག་པར་སྣང་དུས་རང་སྣང་དུ་རིག་པས་གྲོལ་
ལོ། །དེ་ནས་ནམ་མཁའ་འོད་གསལ་ལ་ཐིམ་པའི་ཚེ། དུས་མ་འགྱུར་བར་སྣང་བ་འགྱུར་བས། འོད་ལྔའི་སྣང་

བས་ནམ་མཁའ་ཁྱབ་པར་ཤར་བ་དེ་ངོ་ཤེས་པས་གྲོལ་ལོ། །དེ་ནས་འོད་གསལ་ཟུང་འཇུག་ལ་ཐིམ་པའི་དུས་
ན། རང་གི་ལུས་ཀྱང་འོད་དུ་གསལ་ཞིང༌། སྣང་བ་ཐམས་ཅད་འོད་ཀྱི་སྐུ་དང་རིགས་ལྔའི་ཚོམ་བུ་གྲངས་མེད་
པར་ཟ་འོག་གི་བེར་ཁྱིམ་ལྟར་འཆར་རོ། །དེ་ཡི་ཚེ་འཇུག་པ་ཤེས་པའི་གནད་ཀྱིས་གདམས་ངག་དྲན་པར་བྱ་སྟེ།
དང་པོ་རིག་པ་འོད་ལ་འཇུག་པ་ནི། རང་གི་སྙིང་ག་ནས་སྣང་བ་དེ་ཀུན་གྱི་ཐུགས་ཀར་ཟེར་ཐག་ཤར་བས།
རང་བཞིན་གྱི་བསམ་གཏན་ལ་ཞག་ལྔ་གནས་ཏེ། དེ་ཡང་སྣང་བ་དུས་གཅིག་ལ་ཤར་ཡང་ངེས་པ་རིམ་གྱིས་
རྙེད་པས། ཞག་དང་པོ་ལ་རྣམ་པར་སྣང་མཛད། གཉིས་པ་ལ་མི་བསྐྱོད་པ། གསུམ་པ་ལ་རིན་ཆེན་འབྱུང་ལྡན།
བཞི་པ་ལ་འོད་དཔག་མེད། ལྔ་པ་ལ་དོན་ཡོད་གྲུབ་པ་ཡབ་ཡུམ་གྱི་ཚོམ་བུའི་དཀྱིལ་འཁོར་འཆར་རོ། །དེའི་
དུས་སུ་རང་སྣང་དུ་ངོ་ཤེས་ནས་དེ་ཐོག་ཏུ་བཞག་པས། དེའི་ངང་ལ་གྲོལ་ནས་སྤྲུལ་པས་སེམས་ཅན་གྱི་དོན་
བྱས་ནས་དབྱིངས་སུ་ཐིམ་པའོ། །དེའང་གང་དུ་རང་ངོ་ཤེས་པའི་རིགས་དེ་ལ་གྲོལ་བ་ཡིན་ནོ། །འོད་རིག་པ་ལ་
འཇུག་པ་ནི། ཚོམ་བུའི་ཐུགས་ཀ་ནས་རང་གི་སྙིང་གར་ཟེར་ཐག་ཟུག་པ་ལས་ཚོམ་བུ་རྣམས་རང་ལ་འདུས་
ཤིང་ཐིམ་པའོ། །དེ་ཉིད་དུ་རང་ངོ་ཤེས་ན་སྐད་ཅིག་ལྔས་གདོད་མར་གྲོལ་བ་སྟེ། ལུས་འོད་དུ་གསལ། མངོན་
ཤེས་དང༌། བསམ་གཏན་རང་ཆས་སུ་ཡོད་པའི་གནད་ཀྱིས་སོ། །དེའང་སྐད་ཅིག་དང་པོ་ལ་རང་སྣང་དུ་ངོ་ཤེས།
གཉིས་པ་ལ་ཤེས་ཐོག་ཏུ་གནས། གསུམ་པ་ལ་གནས་ཐོག་ནས་གྲོལ། བཞི་པ་ལ་གྲོལ་ཐོག་ནས་སེམས་ཅན་
གྱི་དོན་དུ་སྤྲུལ་པ་འབྱུང༌། ལྔ་པ་ལ་གདོད་མར་ཐིམ་ནས་ནང་གསལ་དུ་བཞུགས་པའོ། །སྐད་ཅིག་འདི་དག་བྱ་
རྫོགས་ཀྱི་སྐད་ཅིག་ཡིན་ལ། བསམ་གཏན་གྱི་ཞག་ནི་སྔོན་གྱི་ཏིང་ངེ་འཛིན་གཅིག་ལ་བཞག་པས་ཕྱི་མའི་ཀུན་
རྟོག་མ་ལངས་ཀྱི་བར་གྱི་གོམས་ཆའོ། །དེ་ནས་ཟུང་འཇུག་ཡེ་ཤེས་ལ་ཐིམ་པ་ནི། རང་གི་སྙིང་ག་ནས་འོད་
ཟེར་དཀར་པོ་གཅིག་ཤར་བས་དབང་པོའི་ཡུལ་དུ་སྣང་ཚད་ཁྱབ་པ་ནི་སྣམ་བུའི་ཚུལ་ཏེ། དེའི་དབུས་སུ་ཐིག་
ལེ་དཀར་པོ་ལ་ཐིག་ཆུང་བཞིས་བརྒྱན་པ་ཤར་བ་ནི། མེ་ལོང་ཡེ་ཤེས་ཀྱི་རང་གདངས་སོ། །དེའི་སྟེང་དུ་སེར་
པོའི་སྣམ་བུ། དེའི་སྟེང་དུ་དམར་པོའི་སྣམ་བུ། དེའི་སྟེང་དུ་མཐིང་གའི་སྣམ་བུ་རྣམས་ཀྱི་དབུས་སུ། རང་རང་
གི་ཁ་དོག་འདྲ་བའི་ཐིག་ཆུང་ལ་ཐིག་ཕྲན་བཞི་བཞིས་བརྒྱན་པ་ནི། ཡེ་ཤེས་སོ་སོའི་རང་གདངས་སོ། །ལྗང་
ཁུའི་སྣམ་བུ་མི་སྣང་བ་ནི། བྱ་བ་གྲུབ་པའི་རྩལ་མ་རྫོགས་པའི་ཕྱིར་གསུངས་ཀྱང༌། རྩལ་རྫོགས་མ་རྫོགས་
འདྲ་སྟེ་ངོ་བོ་གཅིག་ཡིན་པའི་ཕྱིར་རོ། །དེ་ནས་རང་ལུས་ལྗང་གུར་གསལ་བའི་སྙིང་ག་ནས། ཕྱོགས་བཞིར་
དཀར་པོ། སེར་པོ། དམར་པོ། ལྗང་གུ་རྣམས་ཀྱི་སྟེང་དུ་གཞན་སུམ་བརྩེགས་ཡོད་པར་གསུངས་པས། ལྷོར་
དཀར་པོ་མི་སྣང༌། ནུབ་ཏུ་སེར་པོ་མི་སྣང༌། བྱང་དུ་དམར་པོ་མི་སྣང་ལ། གཞན་སུམ་བརྩེགས་ཐིག་ལེ་དང་

བཅས་པའོ། །མི་སྣང་བ་ནི་གདངས་གཉིས་འདྲེས་ཞ་བས། ཡོང་ལ་མི་སྣང་བར་གསལ་བའོ། །
འདིའི་དུས་སུ་གྲོལ་བ་དུས་ཀྱི་གནད་ཤེས་པར་བྱ་སྟེ། ཡེ་ཤེས་བཞིའི་སྣང་བ་ཤེས་ཐོག་ཏུ། སེམས་ཉིད་ཡེ་
ཤེས་སུ་ངོ་སྤྲད་པའི་ངང་ལ་གཞག་པར་བྱའོ། །དེ་ནས་ཡེ་ཤེས་ལྷུན་འགྲུབ་རིན་པོ་ཆེར་ཐིམ་པ་ནི། ཡེ་ཤེས་
བཞིའི་སྣང་བ་རང་ལ་ཐིམ་པས་སྐད་ཅིག་ལ། སྟེང་འོག་ཕྱོགས་མཚམས་ཐམས་ཅད་འོད་ཁྱིམ་ཟླུམ་པོ། དབུས་
མཐིང་ག་ནམ་མཁའ་སྤྲིན་མེད་པ་ལྟ་བུའི་མཐར་འོད་ལྔའི་མུ་ཁྱུད་ཀྱིས་བསྐོར་བ། དབང་པོའི་སྤྱོད་ཡུལ་ཐམས་
ཅད་དུ་ཁྱབ་པར་འཆར་བ་སྟེ། ཡར་ཆོས་ཟད་ཀ་དག་གི་སྣང་བ་ནམ་མཁའ་ལྟ་བུའི་དབུས་ན། ཀུན་བཟང་ཡབ་
ཡུམ་མཐིང་གར་འདྲེས་པའི་ངོ་བོ་མེད་པ། བར་ན་ལོངས་སྐུའི་འོད་དང་སྐུར་སྣང་བ་མར་འགྲོ་དྲུག་གི་ཞིང་དང་
རང་བཞིན་སྤྲུལ་པའི་ཞིང་ན་འདུལ་བྱེད་ཀྱི་སྟོན་པར་རང་སྣང་བའོ། །འདིའི་ཚེ་ཤར་ལུགས་དྲུག་དང་སྒོ་གཉིས་
སྐད་ཅིག་སྔ་ཕྱི་མེད་པར་འབྱུང་སྟེ། འོད་ལྟར་ཤར་བས་འོད་ལྔའི་སྣང་བས་འཇིག་རྟེན་ཁྱབ། སྐུ་ལྟར་ཤར་བས་
ལྷའི་སྐུ་གྲངས་མེད། ཡེ་ཤེས་ལྟར་ཤར་བས་སངས་རྒྱས་ཀྱི་ཞིང་ཁམས་དག་པར་རང་སྣང༌། གཉིས་མེད་ལྟར་
ཤར་བས་མི་རྟོག་པའི་ཏིང་ངེ་འཛིན་ལ་གནས། མཐའ་གྲོལ་ལྟར་ཤར་བས་ཆོས་ཉིད་ཟང་ཐལ་དུ་རྟོགས།
ཐུགས་རྗེ་ལྟར་ཤར་བས་སེམས་ཅན་ལ་སྙིང་རྗེ་ངང་གིས་འབྱུང་ངོ༌། །སྒོ་གཉིས་ནི། མ་དག་པ་འཁོར་བའི་སྒོ་
ལྟར་ཤར་བས་རང་ངོ་མ་ཤེས་ན་ལྡོག་པའི་སྒོ་བྱེད། དག་པ་མྱ་ངན་ལས་འདས་པའི་སྒོ་ལྟར་ཤར་བས། རིག་ན་
ཇི་ལྟ་བ་དང་ཇི་སྙེད་པའི་མཁྱེན་ཆ་ནང་དུ་གསལ་བས་གདོད་མའི་གྲོལ་གཞི་བྱེད་པའོ། །འདིའི་དུས་སུ་མཐར་
ཕྱིན་པ་ངོ་ཤེས་པའི་གནད་གསུམ་ལ། མི་འགྱུར་བ་གསེར་གྱི་ཐུར་མ་ལྟ་བུའི་གནད་ཀྱིས་ཤེས་ཐོག་ལས་མི་
གཡོ་བ་ངོ་ཤེས་པ་སྔར་འདྲིས་ཀྱི་མི་དང་འཕྲད་པ་ལྟ་བུའི་གདམས་ངག་གིས་རང་སྣང་ལྷུན་གྲུབ་ཏུ་ཐག་གཅད།
ཕྱིར་མི་ལྡོག་པ་དཔག་ཆེན་གྱི་མདའ་ལྟ་བུའི་གདམས་ངག་གིས་རང་གསལ་རང་གྲོལ་དུ་ཤེས་པ་སྟེ། ངོ་ཤེས།
ངང་ལ་གནས། རང་གྲོལ་བ་དང་གསུམ་ནི། མིག་དང་ཐུར་མ་དང༌། མདའ་ལྟ་བུའི་གདམས་ངག་གོ །དེ་ལྟར་
གྲོལ་བའི་ཚེ་མངོན་ཤེས་དྲུག་དང༌། རྗེས་དྲན་དྲུག་ཀྱང་འབྱུང་སྟེ། མཚན་བརྗོད་ལས། མངོན་ཤེས་དྲུག་དང་
རྗེས་དྲན་དྲུག །གྲོལ་བ་ཐར་པ་རྣམ་གྲོལ་ལུས། །མི་མངོན་མི་སྣང་གསལ་བྱེད་མིན། །མི་འགྱུར་ཀུན་གྲོལ་
ཁྱབ་པ་པོ། །ཞེས་འབྱུང་བས། དབང་པོའི་མངོན་པར་ཤེས་པས་སངས་རྒྱས་ཀྱི་ཞིང༌མཐོང༌། ཤེས་རབ་ཀྱི་
མངོན་པར་ཤེས་པས་རང་སྣང་དུ་ངོ་ཤེས། ཡེ་ཤེས་ཀྱི་མངོན་པར་ཤེས་པས་ཡེ་གདངས་སུ་ཡིད་ཆེས། ཏིང་ངེ་
འཛིན་གྱི་མངོན་པར་ཤེས་པས་སྣང་ཐོག་ཏུ་མཉམ་པར་གཞག ཟག་པ་མེད་པའི་མངོན་པར་ཤེས་པས་ལས་
དང་བག་ཆགས་ལས་གྲོལ། ཡེ་ཤེས་གཟིགས་པའི་མངོན་པར་ཤེས་པས་ཐམས་ཅད་མཁྱེན་པའི་ཡོན་ཏན་ལ་
138

སྤྱོད། མཁྱེན་པ་ཡོངས་སུ་རྫོགས་པའི་མངོན་པར་ཤེས་པས་སེམས་ཅན་གྱི་དོན་མཛད་ནས། ཡེ་ཤེས་དབྱིངས་
སུ་ཐིམ་ཞིང་འཁྱིལ་བར་འགྱུར་བའོ། །ཡང་དེའི་ཚེ་ལམ་རྗེས་སུ་དྲན་པས་མཐར་ཕྱིན་མི་སློབ་པའི་ས་མཚམས་
སུ་ཤེས། ལྟ་བ་རྗེས་སུ་དྲན་པས་རིག་སྟོང་འོད་གསལ་དུ་རྟོགས། བསམ་གཏན་རྗེས་སུ་དྲན་པས་ངང་དངས་
ཆོས་ཉིད་ལ་གནས། ལྷ་རྗེས་སུ་དྲན་པས་རིགས་ལྔ་ཡེ་གྲུབ་ཏུ་གསལ། སྐྱེ་གནས་རྗེས་སུ་དྲན་པས་གདོད་མའི་
ཟད་སར་སྙེགས། གདམས་པ་རྗེས་སུ་དྲན་པས་རང་སྣང་དུ་རང་ངོ་ཤེས་པའི་གནད་ལས། མར་མ་དག་པ་
འཁོར་བའི་སྣང་བ་མཐོང་བས་འཁྲུལ་སྣང་དུ་མི་འཇུག ཐར་ཀར་འོད་གསལ་ལོངས་སྐུའི་སྣང་བ་མཐོང་བས་
རིག་གདངས་ལྷུན་གྲུབ་ཏུ་རྟོགས། ཡར་ཆོས་ཟད་ཀ་དག་གི་སྣང་བ་མཐོང་བས་གྲོལ་གཞིར་བཙན་ས་ཟིན་པའོ།།
དེའི་ཚེ་ཆོས་ཉིད་ཀྱི་ངང་ལས་སེམས་ཅན་གྱི་དོན་མཛད་པ་འཆར་རོ། །དེ་ནས་དབྱིངས་སུ་ཐིམ་དུས་ཕྱིར་སྣང་
གི་ལུས་མི་མངོན། ངག་མི་སྣང་། སེམས་གསལ་བྱེད་མ་ཡིན་ཏེ་འགགས་ནས། འཕོ་བ་དང་འགྱུར་བ་མེད་པའི་
ངང་ལས་མ་གཡོས་བཞིན་དུ་གདུལ་བྱའི་དོན་མཛད་པས་ཀུན་ཏུ་འགྲོ་ཞིང་ཁྱབ་པ་ཞེས་བྱའོ། །དེའི་ཚེ་དབྱིངས་
སུ་ཐིམ་དུས་སྔར་གྱི་ཤར་བ་རྣམས་ཐིམ་པའི་དཔེའི་ཚུལ་ལས་ཕྱི་གསལ་ནང་གསལ་དུ་ཐིམ་པས། རིས་མེད་ཀྱི་
དབྱིངས་སུ་ཞི་བ་ནི། འོད་འོད་ལ་ཐིམ་པས་གསལ་བ་རིས་མེད་ཤེལ་འོད་ནང་དུ་ཐིམ་པ་ལྟ་བུའོ།།
སྐུ་སྐུ་ལ་ཐིམ་པས་མཁྱེན་ཆ་ནང་དུ་གསལ་བ་བུམ་ནང་གི་སྐུ་ལྟ་བུ། ཡེ་ཤེས་ཡེ་ཤེས་ལ་ཐིམ་པས་རིག་པ་གཞི་
ཐོག་ཏུ་གྲོལ་བ་མ་པང་དུ་བུ་འཇུག་པ་ལྟ་བུ། གཉིས་མེད་གཉིས་མེད་ལ་ཐིམ་པས་ཆོས་ཅན་དང་ཆོས་ཉིད་
འདྲེས་པ་ཆུ་ལ་ཆུ་ཐིམ་པ་ལྟ་བུ། མཐའ་གྲོལ་མཐའ་གྲོལ་ལ་ཐིམ་པས་ཆོས་ཉིད་རང་ངོ་ལ་གནས་པ་བུམ་ནང་
གི་ནམ་མཁའ་གཞིའི་ནམ་མཁའ་ལ་ཐིམ་པ་ལྟ་བུ། ཐུགས་རྗེ་ཐུགས་རྗེ་ལ་ཐིམ་པས་གདུལ་བྱ་དང་འདུལ་བྱེད་
དབྱིངས་སུ་ནུབ་པ་ཉི་མ་རྒས་པའི་ཟེར་ལྟ་བུ། མ་དག་པ་འཁོར་བའི་སྒོ་དག་པ་ཡེ་ཤེས་ལ་ཐིམ་པས་འཁོར་
འདས་དབྱིངས་སུ་འདུས་པ་སྦྲའི་ཆོན་ཐག་བསྡུས་པ་ལྟ་བུ། དག་པ་ཡེ་ཤེས་ཀྱི་སྒོ་ངོ་བོ་ལ་ཐིམ་པས་གདོད་མའི་
ཀ་དག་ལ་གཏན་ས་ཟིན་པ་སེང་གེས་གངས་ཟིན་པ་ལྟ་བུའོ། །སྤྱིར་འཁོར་འདས་ཐམས་ཅད་རང་སྣང་དུ་
གསུངས་པས་གཞི་སྣང་གི་རང་སྣང་ལ་མར་གདུལ་བྱ་འཁོར་བ་ལྟར་སྣང་བ། ཡར་འདུལ་བྱེད་མྱ་ངན་ལས་
འདས་པ་ལྟར་སྣང་བ། དབྱིངས་གྲོལ་གཞི་འཁོར་འདས་གཉིས་མེད་དུ་སྣང་བ་ལ་ལྟོས་ནས་གསུངས་ལ་བར་
དོར་སྤྲུལ་པས་དོན་བྱེད་ཚུལ་ནི། ཐད་ཀར་ལོངས་སྐུའི་ཞལ་ནས་འོད་འཕྲོས་པས་མར་རིགས་དྲུག་གི་ཞིང་དུ་
སོང་བས། སོ་སོའི་སྟོན་པར་སྣང་ནས་དོན་མཛད་པའོ། །དེའང་སྦྱོར་བ་གསུམ་གྱིས་སྤྲུལ་པ་འབྱིན། ཅེས་
གསུངས་པ་སྟེ། ལོངས་སྐུའི་ཞལ་གྱི་སྦྱོར་བ་རིགས་དྲུག་གི་ལས་མཐུན་པའི་ལྷུམས་སུ་སྦྱོར་བ་ལས། རང་སྣང་

མཐུན་པར་དོན་མཛད་པའི་སྦྱོར་བ་སྣང་ནས། ཕྱིས་དབྱིངས་སུ་གྲོལ་ལོ། །དེ་ལྟར་གོམས་པ་རབ་རྣམས་ཉི་ཟླ་
ཁ་སྦྱོར་གྱི་ཚུལ་དུ་གྲོལ་བ་ནི། ལུས་བོར་བ་དང་འོད་གསལ་ཤར་བ་དུས་མཉམ་པའི་ཚེ་གྲོལ་བས། དེ་མན་
ཆད་ཀྱི་སྣང་བ་མི་འཆར་རོ། །འབྲིང་རྣམས་ཟུང་འཇུག་དང་ཡེ་ཤེས་ཀྱི་སྣང་བ་གང་རུང་དུ་གྲོལ་ལ། ཐ་མ་
རྣམས་ལྷུན་གྲུབ་ཀྱི་སྣང་བ་ལས་གྲོལ་ལོ། །དེའང་གང་དུ་གྲོལ་བ་ཡན་ཆད་ཀྱི་སྣང་བ་ཤར་ནས་དབྱིངས་སུ་
ཐིམ་པས། དེ་མན་ཆད་ཀྱི་སྣང་བ་མེད་དོ། །འདི་དག་གང་དུ་གྲོལ་ཡང་སྐད་ཅིག་དང་པོར་ངོ་ཤེས། གཉིས་
པར་ཐག་ཆོད། གསུམ་པར་དགོངས་པ་ལ་གནས། བཞི་པར་མངོན་ཤེས་ཤར་བས་རང་གྲོལ་ནས་སྤྲུལ་པ་
འགྱེད། ལྔ་པ་དབྱིངས་དབྱིངས་སུ་གྲོལ་བའི་ཚེ། ལྷུན་གྲུབ་ཀྱང་ཀ་དག་ཏུ་ཐིམ་པ་ཞེས་བྱའོ། །ཕྱིར་སྣང་
དབྱིངས་སུ་ཐིམ་པའི་ཕྱིར་རོ། །དོན་བཞི་པ་འཕྲོ་མཐུད་ཚུལ་ནི། ཆོས་འདིའི་བརྩོན་འགྲུས་ཐ་མ་རྣམས་སྤྲུལ་
པར་དབུགས་འབྱིན་ལ། ཡང་ཐ་རྣམས་ངོ་སྤྲོད་ཀྱི་གནད་ཐོབ་ཀྱང་སྒོམ་ལོང་མ་བྱུང་བ་རྣམས་སྐྱེ་བ་བརྒྱུད་ནས་
གྲོལ་བ་སྟེ། དེ་ལྟར་ལྷུན་གྲུབ་ཀྱི་སྣང་བ་ཤར་ཡང༌། གོམས་པའི་ཏིང་ངེ་འཛིན་མེད་པའི་ཤར་བ་དང་ནུབ་པ་
དུས་མཉམ་པས་རང་སྣང་ངོས་མ་ཟིན་པར་སྣང་བ་རང་ཡལ་ལ་སོང་སྟེ། ལུས་དང་བྲལ་བའི་སྟོབས་ཀྱི་ཤེས་པ་
རྟེན་མེད་པར་ཕྱ་ཕྱོ་བན་བུན་རྨི་ལམ་ནང་གི་སྣང་བ་ལྟ་བུ་ཡིད་ཀྱི་ལུས་ཅན་གར་ཡང་ཐོགས་པ་མེད་པ་ལས་ཀྱི་
རྫུ་འཕྲུལ་ཡོད་པ། སྔར་གྱི་བག་ཆགས་ཀྱི་སྣང་བ་ཅན། ཉེ་དུ་དང་འབྲེལ་བ་ཡོད་པའི་ས་ཕྱོགས་ཀུན་ཏུ་ཕྱིན་
ཡང་མ་མཐོང་བས་ཤི་བར་ཤེས་ཏེ། དེའི་དུས་སུ་བར་དོས་སྐྲག་པས། བླ་མ་དྲན་ནས་སྐྱབས་སུ་འགྲོ་བ་དང་
གདམས་པ་རྗེས་སུ་དྲན་དུས། རབ་བདེན་མེད་འོད་གསལ་གྱི་ངང་དུ་ཤེས་པས་གྲོལ་བར་གསུངས་ལ། འབྲིང་
གི་སྒྱུ་མ་ལྟ་བུའི་བསྐྱེད་རྫོགས་ལ་གནས་པས་གྲོལ་བར་གསུངས་ཀྱང༌། ཤིན་ཏུ་དཀའ་བས་སྔར་གྱི་བག་
ཆགས་བཟང་པོའི་འཕྲོ་མཐུད་པ་ཙམ་མོ། །ཐ་མས་ཞིང་དག་པ་ཡིད་ལ་བྱ་བ་དང༌། སྐྱབས་འགྲོས་བཟློག་པར་
གསུངས་ཀྱང༌། མངལ་གནས་ངན་པ་བཟློག་པ་ལ་དགོངས་པ་ཡིན་ནོ། །དེའང་ཕྱེད་སྔ་མའི་བག་ཆགས། ཕྱེད་
ཕྱི་མའི་སྣང་བ་འཆར་བས། བར་དོ་ལ་ཐམས་ཅད་རང་སྣང་འཁྲུལ་བར་ཤེས་ནས། གདམས་པའི་གནད་དྲན་
པར་བྱ་སྟེ། མངལ་གནས་ངན་པ་སྤངས་ལ། བཟང་པོ་གདམ་ནས་འཇུག་གོ །དེའང་དམྱལ་བ་ལ་མུན་ནག་
ཆར་འཐིབས། ཡི་དྭགས་ལ་འདམ་རྫབ་དང་ཕྱི་ས། དུད་འགྲོ་ལ་གྲོག་པོ་དང་ལྗོན་ཤིང་རད་རོད། མི་ལ་ཁང་
བཟང་དང་སྐྱེ་བོ་མང་པོའི་ཁྲོད། ལྷ་མ་ཡིན་ལ་འོད་ཀྱི་འཁོར་ལོ། ལྷ་ལ་མེ་ཏོག་གི་ཚལ་དང་གཞལ་མེད་ཁང་
ལ་སོགས་པ་སྣང་སྟེ། ཆོས་ཀྱི་ས་ནི་མི་ཡིན་པས་མིར་གདམས་ལ། དེར་ཕྱིན་དུས་ཕོ་མོ་འཁྲིག་པ་སྤྲོད་པའམ།
ལྷན་ཅིག་དགའ་བ་ཙམ་དང༌། ཕ་མ་གང་རུང་སྣང་བ་ལ་སོགས་པ་མ་ངེས་པར་གནས་པས། མའི་མངལ་པདྨ་

ཉི་ཟླའི་དབུས་སུ་ཧཱུྃ་བསམ་ལ། རང་གི་རྣམ་ཤེས་འཇུག་དུས་སྐྱེ་བ་བླངས་པའི་རྟེན་འདི་ལས་ཐར་པའི་བྱང་
ཆུབ་ཐོབ་པར་ཤོག་ཅིག སྙམ་དུ་འདུན་པ་གཏད་ནས། རྡོ་རྗེ་སེམས་དཔའི་རྣམ་པར་ཧཱུཾ་དང་གཉིས་མེད་དུ་
འདྲེས་པར་བསམས་ནས་ཞུགས་པས། ཕ་མ་དད་པ་ཅན་གྱི་བུ་ཆུང་ངུ་ནས་ཆོས་དང་འཕྲད་དེ། ཤེས་རབ་དང་
བརྩོན་འགྲུས་དང་སྦྱངས་པའི་འཕྲོ་ཅན་དུ་སྐྱེས་ནས། སྙིང་པོའི་གདམས་པ་འདི་དང་ལོ་བཅོ་ལྔའམ་ཉི་ཤུ་རྩ་ལྔ་
ཕན་ཆད་དུ་མཇལ་ནས་ཉམས་སུ་བླངས་པས་ཚེ་འདི་ཉིད་དམ། བར་དོར་ངེས་པར་གྲོལ་བར་གསུངས་པ་ཡིན་
ནོ། །དོན་གསུམ་པ་ཐ་མ་རང་བཞིན་སྤྲུལ་པ་སྐུའི་ཞིང་དུ་སངས་རྒྱ་བའི་གདམས་པ་ལ་གསུམ་སྟེ། རང་བཞིན་
གནས་པའི་དུས་སུ་སྦྱོང་བ། བར་དོའི་དུས་སུ་འཕོ་བ། སྤྲུལ་སྐུའི་ཞིང་དུ་གྲོལ་བའོ། །དང་པོ་ནི། མངོན་སུམ་
གྱི་སྣང་བ་ལ་ཉིན་མཚན་གོམས་པར་བྱས་པས་རྨི་ལམ་ངན་པ་ནུབ་ནས་བཟང་པོ་ཤ་སྟག་ཏུ་རྨི་ཞིང༌། སེམས་
ལ་བདེ་གསལ་མི་རྟོག་པའི་ཏིང་ངེ་འཛིན་ལ་ཡུན་རིང་དུ་གནས་པ་དེས། སྐབས་སུ་ཉིན་དུས་རང་བཞིན་སྤྲུལ་
པ་སྐུའི་ཞིང་བསམས་ལ་རིག་པ་འོད་ཀྱི་གོང་བུ་མིག་ནས་འཐོན་ཏེ།གཙོ་བོའི་ཐུགས་ཀར་འཕངས་པར་བྱ་ཞིང་།
མཚན་དུས་ཉལ་ཚེའང་ཐོ་སྐོར་ཐམས་ཅད་རང་བཞིན་སྤྲུལ་པའི་ཞིང་དང༌། ལུས་གཞལ་ཡས་ཁང་དང༌། སྙིང་
པདྨ་དང་ཉི་ཟླའི་དབུས་ན། རིགས་ལྔའི་སངས་རྒྱས་བཞུགས་པ་ལ་སེམས་གཏད་ནས་མ་ཡེངས་པར་གཉིད་དུ་
ཉལ་བས། དག་པའི་ཞིང་ཁམས་རྨི་ལམ་དུ་འབྱོངས་པར་འོང་ངེས་སོ། །གནད་འདི་ནི་ཉི་ཟླ་ཁ་སྦྱོར་གྱི་འགྲེལ་
པར་གསུངས་པས་རབ་ཏུ་ཟབ་པོ། །གཉིས་པ་ནི། རང་སྣང་བར་དོའི་འོད་གསལ་ནུབ་དུས་རང་ཉིད་ཀྱིས་བར་
དོར་ངོ་ཤེས་པ་འབྱུང་བས། དེའི་ཚེ་སྔར་གྱི་དམིགས་པ་དེས་འཕོས་པས་སྐྱེ་བའོ། །དེའང་ཆོས་ཉིད་བདེན་པའི་
བྱིན་རླབས་དང༌། རིག་འཛིན་གྱི་བླ་མ་རྣམས་ཀྱི་ཐུགས་རྗེ་ལས་དེ་ལྟར་འགྱུར་བ་ཡིན་ལ། བར་དོའང་གང་དུ་
བསམ་སར་ཕྱིན་ནུས་པའི་རྫུ་འཕྲུལ་ཡོད་པའི་གནད་ཀྱིས་སོ། །ཁ་ཅིག་བེམས་རིག་བྲལ་མ་ཐག་སྐྱེ་བར་
གསུངས་ལ། ཁ་ཅིག་འོད་གསལ་ནུབ་པ་དང་དུས་མཉམ་དུ་སྐྱེ་བར་གསུངས་ལ། ཁ་ཅིག་སྲིད་པའི་བར་དོ་ལ་
ལམ་འཐོན་ནས་རྨི་ལམ་ལྟར་ཡད་ཡུད་ཞག་བདུན་ལ་སོགས་པར་གནས་པ་ལས། རྨི་ལམ་སད་པའི་ཚུལ་གྱིས་
ཤར་ཕྱོགས་མངོན་པར་དགའ་བ་ལ་སོགས་པར་རྫུས་ཏེ་སྐྱེ་བར་གསུངས་སོ། །དེ་དག་ནི་གོམས་ཤུགས་རབ་
འབྲིང་ཐ་མའི་དབང་དུ་བྱས་པའོ། །གསེར་ཕྲེང་ལས། རང་གི་སྟེང་གི་ནམ་མཁར་སྤྲུལ་སྐུའི་ཞིང་ཁམས་བསམ་
སྟེ། རིག་པ་སྙིང་ནང་ནས་ཨཿའི་རྣམ་པར་སྤྱི་གཙུག་ནས་འཕངས་པས་གཙོ་བོའི་ཐུགས་ཀར་འདྲེས་པ་ཇེ་
་དམིགས་པར་མཉམ་པར་འཇོག་པར་གསུངས་ཏེ། སྦྱོང་བ་དང་འཕོ་བ་གཉིས་ཀ་དེ་ལྟར་
བྱས་ཀྱང་ཤིན་ཏུ་ལེགས་སོ། །སྔ་མ་དང་གནད་གཅིག་པས་གང་མོས་དང་གང་བདེ་བཞིན་བྱའོ། །གསུམ་པ་ནི།

ཞིང་དེར་སྐྱེ་དུས་སྣང་ཚུལ་ནི། ཤར་ཕྱོགས་མངོན་པར་དགའ་བ་ཞེས་བྱ་བ། ས་གཞི་ཐམས་ཅད་ཤེལ་ལས་
གྲུབ་ཅིང་རིན་པོ་ཆེའི་གཞལ་ཡས་ཁང་སྒོ་བཞི་དང་ལྡན་པ། མཚོ་དང་མཚེའུ་པདྨས་བརྒྱན་པས་གང་ཞིང༌།
ཟུར་བཞིར་རིན་པོ་ཆེའི་མཆོད་རྟེན་དྲིལ་བུ་གཡེར་ཁའི་དྲ་བས་འབྲེལ་བར་བརྒྱན་པ། ཆོས་འཆད་པའི་སེང་
གེའི་ཁྲི་ལ་དཔལ་རྡོ་རྗེ་སེམས་དཔའ་རྡོ་རྗེ་རིགས་ཀྱི་བྱང་ཆུབ་སེམས་དཔའ་མང་པོས་བསྐོར་བ་ལ་ཆོས་སྟོན་
པའི་ཞབས་དྲུང་དུ་སྐྱེས་ནས། རྡོ་རྗེ་རིགས་ཀྱི་སྟོན་པའི་ཞལ་མཐོང་ནས་ཆོས་ཐོས་པ་ལ་ལོ་བརྒྱ་ཉི་ཤུ་རྩ་ལྔར་
ནས་པ་ལས། སྐད་ཅིག་གིས་ལྷོ་ཕྱོགས་དཔལ་དང་ལྡན་པར་སྐྱེས་ནས། རིན་ཆེན་འབྱུང་ལྡན་འཁོར་རིན་
ཆེན་རིགས་ཀྱིས་བསྐོར་བའི་ཞིང་ཁམས་གསེར་གྱི་ས་གཞི་ལས་གྲུབ་པ་དེར་སྔ་མ་ལྟ་བུར་དབང་ཐོབ་ནས།
སྐད་ཅིག་གིས་ནུབ་ཕྱོགས་པདྨ་བརྩེགས་པའི་ཞིང་ཁམས་པདྨ་རཱ་ག་ལས་གྲུབ་པ་སྔ་མ་ལྟ་བུ་ན། སྣང་བ་མཐའ་
ཡས་པདྨ་རིགས་ཀྱི་འཁོར་ལ་ཆོས་སྟོན་པས་བྱང་ཆུབ་ཏུ་ལུང་བསྟན་ནས། སྐད་ཅིག་གིས་བྱང་ཕྱོགས་ལས་
རབ་གྲུབ་པའི་ཞིང་ཁམས་མརྒད་ཏའི་རང་བཞིན། སྔ་མ་ལྟ་བུར་དོན་ཡོད་གྲུབ་པ་ལས་ཀྱི་རིགས་ཀྱི་འཁོར་ལ་
ཆོས་སྟོན་པས་དབུགས་དབྱུང་སྟེ། སྟེང་གི་ནམ་མཁའ་མི་མཇེད་བརྩེགས་པར་ཁྲོ་བོའི་ཞིང་ཁམས་མཐོང་མ་
ཐག་རང་སྣང་གདོད་མའི་སར་བླ་ན་མེད་པའི་བྱང་ཆུབ་བརྙེས་ནས་སྐུ་དང་ཡེ་ཤེས་འདུ་འབྲལ་མེད་པས། དོན་
གཉིས་ལྷུན་གྱིས་གྲུབ་པའི་ངང་ངམ་ཤུགས་ཀྱིས་འགྲོ་དོན་མཛད་པའོ། །ཞིང་དེ་དག་ཏུ་ལོ་བརྒྱ་ཉི་ཤུ་རྩ་ལྔ་ལྔ་
གནས་ཏེ། ལྔ་བརྒྱ་ནས་གྲོལ་བར་གསུངས་སོ། །འདི་དག་གི་སྣང་ཚུལ་རྒྱས་པར་ནི། བཀོད་པ་ཆེན་པོ་དང༌།
རིག་པ་རང་ཤར་དང༌། ཉི་ཟླ་ཁ་སྦྱོར་གྱི་འགྲེལ་པར་གསུངས་པ་ལས་ཤེས་པར་བྱའོ། །དེ་ལྟར་མངོན་སུམ་ཡང་
ཟབ་སྙིང་པོའི་དོན། །ཉམས་ལེན་གནད་བསྡུས་ཁྲིད་ཀྱི་ཡི་གེ་འདིས། །མ་ལུས་འགྲོ་ཀུན་གདོད་མའི་སར་གྲོལ་
ཏེ། །སྐུ་དང་ཡེ་ཤེས་འདུ་འབྲལ་མེད་པར་ཤོག །རྒྱུད་དང་མན་ངག་ཡི་གེ་གྲངས་མང་ལས། །ཚིག་ཉུང་དོན་
འདྲིལ་ཉམས་སུ་བླང་བདེ་བ། །ཤིན་ཏུ་གསལ་བར་བྱས་ཏེ་བཀོད་པ་འདིས། །ཕྱི་རབས་དོན་འགྱུར་སྙམ་ནས་
འབད་པ་ཡིན། །དེང་སང་སྐྱེ་བོ་གདུལ་དཀའ་བསོད་ནམས་དམན། །ཟབ་མོའི་གདམས་པས་ཕན་པ་ཉུང་ན་
ཡང་། །སྦྱངས་པའི་འཕྲོ་ཅན་འགའ་ཞིག་འབྱུང་སྲིད་པས། །དེ་དག་རྟོགས་པར་སླ་ཕྱིར་བཤད་པ་ཡིན། །
བདག་བློ་ཞི་བའི་ནགས་ནང་དེར་དགའ་བས། །སྨན་ཤིང་མེ་ཏོག་ཆུ་གཙང་བྲག་རིའི་ངོས། །གངས་རི་ཟླ་འོད་
ཅན་དེར་ཕྱིན་གྱུར་ནས། །གཅིག་པུར་ཟབ་མོ་འདི་ཉིད་བསྒོམ་པར་ཤོག །དགའ་ཚལ་ལྷ་ཡི་སྐྱེད་མོས་ཆེས་
ལྷག་པའི། །དྲང་སྲོང་རྣམས་ཀྱི་བསྟི་གནས་བཟང་པོ་དེར། །ཚེ་གང་ཐར་པའི་བྱང་ཆུབ་ལ་རེག་ནས། །འགྲོ་
བའི་དོན་གཉིས་ལྷུན་གྱིས་གྲུབ་པར་ཤོག །དངོས་གཞི་འོད་གསལ་སྙིང་པོའི་དོན་ཁྲིད་ཅེས་བྱ་བ། རང་བཞིན་

རྫོགས་པ་ཆེན་པོའི་རྣལ་འབྱོར་པ་ཀློང་ཆེན་རབ་འབྱམས་ཀྱིས། གངས་རི་ཐོད་དཀར་གྱི་མགུལ་དཔལ་ལྷ་
ལས་བབས་པའི་རི་ངོགས་སུ་ལེགས་པར་བཀོད་པ་རྫོགས་སོ། ། ། །
དཔལ་ལྡན་སྔགས་ཀྱི་བདག་མོ་དང༌། གཟའི་རྒྱལ་པོ་རཱ་ཧུ་ལ་དང༌། དམ་ཅན་རྡོ་རྗེ་ལེགས་པས་བཀའ་འདི་
སྲུངས་ཤིག ཡི་གེ་ལ་འདྲ་མིན་འཆོས་པ་བྱུང་ན་ཆད་པས་ཆོད་ཅིག སྣོད་མིན་ལ་མ་བསྟན་ཅིག སྐལ་ལྡན་ལ་
བཀའ་འདི་ཁྲིད་ལ་བྱིན་ཅིག ས་མ་ཡཿ ས་མ་ཡ༔
༄༅། །ཁྲེགས་ཆོད་ཡེ་བབས་སོར་བཞག་གི་དོན་ཁྲིད་བཞུགས་སོ། །
ཨེ་ཝཾ། གདོད་ནས་རབ་ཞི་རྙོག་པ་ཀུན་དང་བྲལ། །ངང་གིས་མི་གཡོ་དྭངས་ལ་རྒྱ་ཆེ་བ། །སོ་སོ་རང་རིག་དེ་ལ་
ཕྱག་འཚལ་ཏེ། །ཁྲེགས་ཆོད་དོན་ཁྲིད་ཡེ་བབས་སོར་བཞག་བྲི། །དེ་ལ་གསུམ་སྟེ། སྔོན་འགྲོ་སེམས་ཀྱི་ཁང་
བུ་བཤིགས་པ། དངོས་གཞི་རིག་པ་རང་ངོ་སྤྲད་པ། རྗེས་སྣང་ཉམས་ཀྱི་སྐྱོང་ཐབས་བསྟན་པའོ། །དང་པོ་ལ་
གསུམ་སྟེ། སྐྱེ་འགག་གནས་གསུམ་ལ་བརྟག་པ། གཅིག་དང་ཐ་དད་པ་བརྟག་པ། རང་ངོ་ཅེར་མཐོང་ལ་བརྟག་
པའོ། །དང་པོ་ལའང་གཉིས་ལས། ཡུལ་ལ་བརྟག་པ་ནི། དྲན་རིག་དགག་སྒྲུབ་ལྟར་འཆར་བའི་སེམས་ཉིད་
འདི། ཝལ་གྱིས་ཤར་བའམ། སྐྱེ་དུས་ཀྱི་ཚེ་ན། ཕྱི་སྣང་བའི་ཡུལ། ས་ཆུ་མེ་རླུང་ལ་སོགས་པ་ལ་འཕྲོ་དུས་དེ་
ནས་བྱུང་ངམ། ནང་རང་གི་ལུས་ལས་བྱུང༌། དེ་གཉིས་ཀའང་ཚན་པར་བློས་ཕྱེས་ལ། ཐ་མ་རྡུལ་ཕྲན་ཆ་མེད་དུ་
སོང་དུས་ག་ལས་བྱུང༌། དེ་བཞིན་དུ་ད་ལྟ་དྲན་རིག་འཆར་དུས་གང་ལ་གནས། ཐ་མ་ལ་ཡལ་ནས་འགགས་
དུས་ཕྱི་ནང་གང་དུ་སང༌། འདིའོ་སྙམ་ན་དེའང་རྡུལ་ཕྲན་དུ་ཕྱེ་བས་དངོས་པོ་མེད་པའི་ཚེ་གང་ལས་བྱུང་ཞིང༌།
གནས་པ་དང་འགགས་པར་འདུག དེ་ལྟར་དཔྱད་པས་ཡུལ་དེ་ཡང་མེད་སྣང་ཆུ་ཟླ་ཙམ་ལས་དོན་ལ་དངོས་པོ་
མེད་པའི་ཚེ་གང་ལས་བྱུང་ཞིང་གནས་པ་དང༌། འགག་པའི་ཡུལ་མ་ཡིན་པས་སེམས་ཀྱི་ཡུལ་ལས་བྱུང་བ་མེད་
པར་ཤེས་པས་གཟུང་བའི་རྣམ་རྟོག་ནམ་མཁའ་ལྟར་དག་ཅིང་། ཡེ་སྟོང་དངོས་པོ་མེད་པའི་ཆོས་ཉིད་དུ་རྟོགས་
པས་ཡུལ་སྐྱེ་མེད་དུ་གྲོལ་ལོ། །དེ་ནས་ཡུལ་ཅན་སེམས་ལ་བརྟག་པ་ནི། དྲན་རིག་ཏུ་འཆར་དུས་ཡུལ་ལས་མ་
བྱུང་ཡང་སེམས་ལས་སེམས་བྱུང་ཞིང༌། སེམས་ལ་གནས། སེམས་སུ་འགགས་ཤིང་ཐིམ་མོ་སྙམ་ན། སེམས་
ཚན་གཉིས་སྐད་ཅིག་མ་གཅིག་ལ་ཡོད་པའི་སྐྱོན་དུ་འགྱུར་ཏེ་སྐྱེས་པའི་སེམས་དང༌། སྐྱེ་མཁན་གྱི་སེམས་

གཉིས་སུ་བྱུང་ས་བྱུང་མཁན། འགག་སའམ་ཐིམ་ས་དང༌། ཐིམ་མཁན་གཉིས་གཉིས་པའི་སྐྱོན་ཡོད་ཅིང༌།
གཅིག་ཡིན་ན་ཚན་པ་གཉིས་དུས་གཅིག་ལ་འབྱུང་མི་སྲིད་དེ། ངོ་བོ་གཅིག་ལ་རྫས་ཐ་དད་དུ་དུས་གཅིག་ལ་
འགལ་བའི་ཕྱིར་རོ། །གལ་ཏེ་སེམས་ལས་སེམས་བྱུང་ངམ་སྙམ་ན། སེམས་འགག་པ་ལས་བྱུང་ངམ། མ་
འགག་པ་ལས་བྱུང༌། དང་པོ་ལྟར་ན་དངོས་པོ་མེད་པ་ལས་བྱུང་བར་འགྱུར་ཏེ། འགག་པ་འདས་པ་དངོས་མེད་
ཡིན་པའི་ཕྱིར་རོ་འདོད་ན་སེམས་རྒྱུ་མེད་པ་ལས་འབྱུང་བར་འགྱུར་ཏེ། དེ་མི་སྲིད་པའི་ཕྱིར་རོ། །གཉིས་པ་
ལྟར་ན། སེམས་རྟག་པར་འགྱུར་ཏེ། རང་རྒྱུ་མ་འགགས་པ་ལས་བྱུང་བའི་ཕྱིར་རོ། །འབྲས་སུ་ཡོད་དུས་ན་རྒྱུ་
མ་འགགས་པར་ཡོད་པའི་ཕྱིར་རོ། །གཞན་ཡང་སེམས་སྔ་མ་ལས་བྱུང་ངམ་སྙམ་ན། སྔ་མ་དེ་དང༌། ད་ལྟར་གྱི་
སེམས་གཉིས་འཕྲད་དམ་མ་འཕྲད། འཕྲད་ན་དེ་དུས་ཀྱི་འཕྲད་པའི་སྐད་ཅིག་གི་སེམས་དེ། ཡང་ན་འདས་
པར་འགྱུར་ཏེ། སྔ་མ་དང་ངོ་བོ་གཅིག་ཏུ་འཕྲད་པའི་སེམས་ཡིན་པའི་ཕྱིར་རོ། །ཡང་ན་སེམས་སྔ་མ་དེ་མ་
འགགས་པར་དེ་དུས་ན་ཡོད་པར་འགྱུར་ཏེ། ད་ལྟར་གྱི་སྐད་ཅིག་དང་པོ་དེ་དང་ངོ་བོ་གཅིག་ཏུ་འཕྲད་པའི་
སེམས་ཡིན་པའི་ཕྱིར་རོ། །དེ་བཞིན་དུ་སེམས་ལ་སེམས་གནས་ནའང༌། ད་ལྟར་གྱི་སེམས་སྐད་ཅིག་མ་ལ་
གནས་ས་གནས་མཁན་ཚན་གཉིས་པའི་སྐྱོན་དང༌། ཐིམ་སྙམ་པའམ། འགག་པའི་སེམས་གཅིག འགག་
མཁན་གྱི་སེམས་གཅིག དུས་གཅིག་ལ་ཚན་གཉིས་སུ་འགྱུར་བའི་སྐྱོན་ཡོད་དོ། །གལ་ཏེ་སེམས་ཡོད་ཅེས་
ཐེར་ཟུག་པ་ཁྱོད་ཀྱི་སེམས་དེ་ལ་ངོ་བོ་ཅི་འདུག གཟུགས་དང་ཁ་དོག་ཅི་འདུག ལུས་ཀྱི་ཕྱི་ནང་བར་གསུམ་
གང་ན་འདུག དེ་རྣམས་དུའང་མི་འདུག་ན་སེམས་ཡོད་པར་གང་གིས་ཤེས། སེམས་དེ་ན་རེ། ང་སེམས་ཡིན་
ཟེར་རམ། སེམས་ཤར་དུས་དེ་ལ་སེམས་ཡིན་ཟེར་བའི་ཡི་གེར་བྲིས་འདུག་གམ། ཁྱོད་རང་སྙམ་ན་དྲན་རིག་
ཝལ་ལེ་བ་འདི་སེམས་ཡིན་སྙམ་དུ་བཏགས་པ་ཡིན། དེ་སྐད་ཟེར་བ་དང་ཡི་གེ་བྲིས་པ་མི་འདུག ང་རང་སྙམ་
ན་དེ་སྙམ་ཞེ་ན། ཁྱོད་ཀྱིས་བཏགས་པས་ཡིན་པར་འགྲོ་ན། རི་འདི་མེའི་ཕུང་པོར་ཡོད་པ་ཡིན་སྙམ་དུ་ཐོང་དང་།
རང་རེ་གཉིས་ཀྱིས་མཐོང་སྣང་དུ་མེར་ཨེ་འགྲོ་བལྟའོ། །དེར་མེར་མི་འགྲོ་སྟེ་མེ་ཡིན་ནོ་སྙམ་ན་མེ་མ་ཡིན་པས་
སོ། །དྲན་རིག་ཅི་ཤར་བ་ཡང་དོན་ལ་ཤར་བ་དང༌། ཤར་མཁན་མེད་པས། སེམས་ཞེས་ཡིན་པར་མི་འགྲོ་སྟེ།
ཡེ་ནས་གང་དུའང་མ་ཕྱེ་བ་ལ་བར་སྐབས་སུ་བརྟགས་ཤིང་ཞེན་ཆེས་པའི་ཕྱིར་རོ། །དེ་ལྟར་སེམས་ལ་དཔྱད་
དུས་བརྗོད་མི་ཤེས་པར་སེང་ངེ་སོང་བ་ནི། སེམས་ཉིད་བརྗོད་དུ་མེད་པའི་ངོ་བོ་མཐོང་བ་ཞེས་བྱའོ།། །།
གཉིས་པ་གཅིག་དང་ཐ་དད་པ་ལ་བརྟག་པ་ནི། སེམས་ལ་དགའ་ཡལ་བྱུང་དུས་དགའ་བའི་སེམས་དེ་དང༌།
གཉེན་གྱི་རྣམ་པར་དགའ་བའི་རྐྱེན་ཡིད་ལ་ཤར་བ་གཉིས་གཅིག་ཡིན་ནམ་ཐ་དད་ཡིན། གཅིག་ན་གཅིག་ས་

དང་གཅིག་མཁན་གཉིས་སུ་མེད་པས་གཅིག་ལ་མི་འཐད་པ་དང༌། གཉེན་གྱི་རྣམ་པར་ཤར་བ་ལས་དགའ་
བའི་བློ་སྐྱེས་པས། སྔ་ཕྱི་གཉིས་ངོ་བོ་གཅིག་པ་ཡང་མི་འཐད་དེ། འདས་པ་དང་ད་ལྟ་དུས་གཅིག་པ་འགལ་
བའི་ཕྱིར་དང༌། བློ་རིམ་ཡང་གཉེན་དང་དགའ་བ་རྣམས་འགལ་བའི་ཕྱིར་རོ། །ཐ་དད་ན་སེམས་གཅིག་གི་རང་
དུས་དེ་ན་གཉེན་གྱི་སེམས་འདིའོ། །དགའ་བའི་སེམས་དེ་འདིའོ། །ཞེས་པ་ཚན་གཉིས་སུ་གྲུབ་པ་འདུག་གམ།
དོན་ལ་གཉེན་དུ་ཤར་བ་དང༌། དགའ་བར་ཤར་བ་ཁྱོད་རང་གི་བློ་རྟོག་ལས་ལོགས་སུ་གྲུབ་པ་འདུག་གམ།
དུས་དང་རྣམ་པ་ཐ་དད་སྙམ་ན། ཐ་དད་པར་གང་གིས་ཤེས། ཁོས་ཟེར་རམ། ཡི་གེ་འདུག་གམ། དེ་སྙམ་དུ་
བཏགས་པ་ཡིན། བཏགས་སོ་སྙམ་ན་བཏགས་པས་དེར་འགྲོ་ན། གཅིག་ཏུ་ཐོགས་དང་དགའ་བ་ཉིད་མི་
དགའ་བར་ཐོགས་དང༌། དེར་འགྲོའམ་བལྟའོ། །འགྲོའོ་ཞེ་ན་གཅིག་ཀྱང་ཡིན་ཐ་དད་ཀྱང་ཡིན་པ་དུས་གཅིག་
ལ་འགལ་བས་མི་སྲིད་པ་ཡིན་ནོ། །དེ་བཞིན་དུ་མི་དགའ་བ་ལ་སོགས་པའི་རྐྱེན་བྱུང་དུས། དགྲའམ་གཏམ་མི་
སྙན་པ་ལྟ་བུའི་རྣམ་པ་དང༌། རང་གི་སེམས་གཉིས་སུ་རང་གིས་བློས་སོ་སོར་བཟུང་ནས། གཅིག་པུར་བསྡད་
ཀྱང་ཁོ་མ་འཐད། ང་ལ་འདི་ཟེར་སྙམ། དུས་གཉིས་ཐ་དད་བརྟགས་པས། རང་གི་རྟོག་བཟོ་ཙམ་ལས་གཅིག་
དང་ཐ་དད་གང་དུའང་མ་གྲུབ་པར་ཤེས་པས་དགག་སྒྲུབ་ཐམས་ཅད་ལས་གྲོལ་ལོ། །དེ་བཞིན་དུ་ཕྱི་ཡུལ་ལ་
འཕྲོ་དུས་ན་ཡུལ་དེའི་རྣམ་པ་དང༌། འཆར་མཁན་གྱི་རིག་པ་གཉིས་གཅིག་གམ་ཐ་དད། གཅིག་ན་ཕྱི་ཡུལ་ལ་
ཁ་དོག་དབྱིབས་མཚན་དུ་སྣང་བ་ལྟར། སེམས་ཀྱང་དེ་ལྟར་སྣང་བའི་སྐྱོན་ཡོད་དོ། །སྣང་ངོ་ཞེ་ན་སེམས་ལ་ཁ་
དོག་ངོས་གཟུང་མེད་པར་མདོ་རྒྱུད་ལས་གསུངས་ཤིང༌། བརྟགས་དུས་མི་རྙེད་པས་གསལ་ལོ། །ཐ་དད་ན་
ཡུལ་རྡུལ་ཕྲན་ཆ་མེད་དུ་ཕྱེ། སེམས་འདས་མ་འོངས་ད་ལྟར་ཕྱི་ནང་བར་གསུམ་དུ་ཕྱེ་བས་སོ་སོར་མ་གྲུབ་པའི་
ཚེ་ཐ་དད་པའི་ངོ་བོར་མེད་དོ། །དོན་ལ་དེ་ཡིན་ཡང་ཀུན་རྫོབ་ཏུ་ཐ་དད་ཟེར་ན། དོན་ལ་ཡིན་པ་ཉིད་ཀྱིས་དུས་
ཐམས་ཅད་དུ་གནས་ལུགས་དེ་ལྟར་ཡིན་པས་དོན་འགྲུབ། དྷ་དུ་ར་ཟོས་པས་ཆོ་འཕྲུལ་སྣང་དུས་ན་མ་གྲུབ་པ་
དང་འདྲའོ། །ཡང་དྲན་བསམ་འཕྲོ་དུས་ན་གཅིག་ཡིན་ནམ་ཐ་དད། གཅིག་ན་རྩྭ་ཚོགས་ཡིན་པ་དང་འགལ་ལོ།།
ཐ་དད་ན་དྲན་པ་མང་པོ་དུས་གཅིག་པ་མ་ཡིན་ཏེ་སྔ་ཕྱིར་འཆར་བས་སྐད་ཅིག་མ་གཅིག་པ་རྣམས་ཀྱི་ཚེ་ཚན་པ་
དུ་མ་པའོ་ཞེས་བློའི་སྟེང་ན་ཐ་དད་དུ་མི་འདུག་པས་གསལ་ལོ། །བློའམ་སེམས་སུ་གཅིག་པ་ལ། རྣམ་པ་ཐ་དད་
དོ་ཞེ་ནའང་སྐྱོན་ཡོད་དེ། སེམས་གཅིག་པོ་དེ་ཉིད་དཔྱད་ན་ངོ་བོ་མེད་པས་གཅིག་པར་མ་གྲུབ་ལ། དེ་མ་གྲུབ་
པས་དེ་ལ་ཤར་བའི་རྣམ་པ་ཐ་དད་དེ་བས་ཀྱང་མ་གྲུབ་པ་ཡིན་ནོ། །དེ་ལྟར་དངོས་སུ་དཔྱད་པས་སེམས་དྲན་
བསམ་ཝལ་ཝོར་འདིར་འདུག་པ་ལ། དྲན་བསམ་འཆར་མ་མྱོངས། འཆར་ས་མི་འདུག འཆར་མི་སྲིད་པ་ལ།

སྔར་དོན་མེད་པའི་བློ་རྟོག་འཁྲུལ་བས་སེམས་ཡོད་དོ་སྙམ་ནས། ལྟ་སྒོམ་སྤྱོད་པས་རྩོལ་སྒྲུབ་བྱས་པས་འཁྲུལ་
པར་ཁོ་ཐག་ཆོད་ནས་ཕུ་ཐག་འཁྲུས་པ་ཞེས་བྱའོ། །དེའང་མདོ་རྒྱུད་མན་ངག་ཐམས་ཅད་ནས་སེམས་གཞི་མེད་
རྩ་བྲལ་ནམ་མཁའ་ལྟ་བུ་ཡིན་གསུངས་ཀྱང༌། ཧ་རེར་ལོང་དུ་སོང་བས་མ་མཐོང་བ་རྣམས། དུས་འདིར་མིག་
ཕྱེ་བ་བཞིན་གསལ་སངས་མངོན་སུམ་དུ་མཐོང་བས། སེམས་ཀྱི་གནས་ལུགས་རྟོགས་པ་ཞེས་བྱའོ།། །།
གསུམ་པ་རང་ངོ་ཅེར་མཐོང་ལ་བརྟག་པ་ནི། ཡེ་གྲོལ་ཚངས་པའི་དབང་དང་། སྤྱི་བླུགས་ཚངས་པའི་དབང་
གཉིས་ཀྱིས་བསྟན་ཏེ། དེའང་ཕྱི་སྣང་བའི་ཡུལ་ལྔ་རང་གསལ་མིང་མེད་དུ་ལ་བཟླ་བ་ནི། མེ་ལོང་དུ་ཤར་བའི་
གཟུགས་བརྙན་བསྟན་ལ། དང་པོ་གང་ནས་བྱུང༌། ད་ལྟ་ག་ན་གནས། ཐ་མ་གང་དུ་འགགས། མེ་ལོང་གི་ངོས་
དང་དེའི་གཟུགས་བརྙན་གཉིས་གཅིག་གམ་ཐ་དད་བརྟགས་པས། གཟུགས་བརྙན་དེ་དང་པོ་གང་ནས་ཀྱང་མ་
བྱུང་སྟེ་ངོ་བོ་མེད། ད་ལྟ་སྣང་སྣང་འདྲ་ཡང་གང་དུ་ཡང་མི་གནས་ཏེ། རང་བཞིན་མེད། ཐ་མ་གར་ཡང་མི་འགྲོ་
སྟེ། བཞིན་མེ་ལོང་དུ་མ་འོངས་པས། གཟུགས་མ་གྲུབ་པས་རྣམ་པ་ལ་ཡལ་རྒྱུའི་དངོས་པོ་མེད་པའི་ཕྱིར་རོ།
དེ་བཞིན་དུ་སྣང་བ་ཡུལ་གྱི་གཟུགས། དྲན་རིག་སེམས་ཀྱི་ངོ་བོ་དང་བཅས་པ་ཡེ་ནས་ཡོད་མ་མྱོངས་པས།
སྣང་སྣང་ཡོད་ཡོད་གྲུབ་གྲུབ་འདྲ་ཡང༌། ཡེ་སྟོང་རྩ་བྲལ་ཆེན་པོར་གཏན་ལ་ཕེབས་སོ། །དེ་བཞིན་དུ་སྒྲ་གྲགས་
དུས་ནས་ཕྱི་ནང་བར་གསུམ་ན་མེད་པ་དང༌། དྲི་དང་རོ་དང་རེག་བྱར་སྣང་དུས་ནས། སྣང་བའི་ཡུལ་དང་དེར་
འཛིན་གྱི་སེམས་གཉིས་ཀ་ཕྱི་ནང་བར་གསུམ་ན་མེད་ལ་སྣང་དུས་ངོ་བོ་མེད་པས་གང་ནས་ཀྱང་མ་བྱུང༌། གང་
དུ་ཡང་མི་གནས། གར་ཡང་མི་འགྲོ་བའི་རང་བཞིན་དུ་ཤེས་པར་ཐག་གཅད་དོ། །དེ་ནི་ཡེ་གྲོལ་ངང་གནས་
ཆེན་པོའི་དབང་ངོ༌། །དེ་ནས་སྤྱི་བླུགས་སུ་སེམས་མེད་པའི་ཡེ་ཤེས་རང་བབས་སུ་བསྟན་པ་ལ་གསུམ་ལས།
སྣང་བ་ལ་བརྟག་པ་ནི། རི་མཐོན་པོའི་རྩེར་ཕྱིན་ལ། ཕྱོགས་བཞིར་ཅེར་ཅེར་བལྟར་བཅུག་ལ་གང་ཡིན། ལ་
འུར་ཤོད་ཅིག་ལ་འུར་ཤོད་ཅིག་བྱས་དུས། ཡུལ་སྣང་ལ་འདི་ཡིན་དུ་མིང་མ་ཐོགས་པའི་རིག་པ་སལ་ལེ་བ་
ཞིག་འབྱུང་སྟེ། འདི་དང་འདིའོ་ཞེས་པའི་སེམས་འགགས་ལ། ཡེ་ཤེས་ཀྱི་ཡུལ་རིག་པ་ཞེས་བྱའོ། །ཡང་ན་ཁ་
སྣའི་རླུང་བསྡམས་ལ། ཕྱིའི་ཡུལ་ལ་ཅེར་རེར་བལྟས་པས། བུ་ཆུང་གིས་མཐོང་བ་ལྟ་བུར། ཡུལ་སྣང་ལ་མིང་
དོན༌དང༌བྲལ་བའི་རིག་པ་བཀྲ་ཡལ་ལེ་བ་ལ་འཛིན་པ་མེད་པ་འབྱུང་སྟེ། དེ་དུས་རླུང་སྙིང་གར་ཐིམ་པས་
གདངས་རང་སོར་གནས་ཏེ། སེམས་འགགས་ལ་ཡེ་ཤེས་གསལ་བའི་དགོངས་པའོ། །རིག་པ་ལ་བརྟག་པ་ནི།
རང་སེམས། སེམས་ཡུལ། ཡུལ་སྟོང༌། ཨ་འཐས། བཅིངས་པ་གྲོལ། ཕྱམ་ཕྱམ་ཅི་ལ་ཟེར། ཞེས་འབྲེལ་མེད་
ཅི་ཐོན་དུ་བགྲངས་ཏེ། ལ་འུར་ཤོད་བྱས་པས། སྒྲ་སྤྱི་ལས་ངོས་གཟུང་གང་ཡང་མེད་པར་ཧད་དེ་ཕྱམ་མེ་སོང་

བ་ནི། འབྲེལ་མེད་ཡེ་གྲོལ་གྱི་དགོངས་པའོ། །ཡང་ན། ང་དང་ཁྱོད་གཉིས་ཚེ་སྔ་མ་གར་སྐྱེས། ཕྱི་མ་གང་དུ་སྐྱེ།
ལ་འུར་ཤུགས་རྡོལ་ལ་ཤོད་ཅིག་བྱས་དུས། ཅི་ཟེར་ཕྱམ་བརྡལ་ནས་ཧད་དེ་ཕྱམ་མེ་བ་ལ་ལུས་པ་ནི། སེམས་
འགགས་ལ་རིག་པ་རང་གསལ་གྱི་དགོངས་པར་ཐག་གཅད་དོ། །གསུམ་པ་སྣང་སེམས་གཉིས་མེད་ལ་བརྟག་
པ་ནི། བླ་མས་སློབ་མ་ལ་ས་ཚོད་ཅིག་བསྟན་ནས། ཕ་གིར་སོང་ཞིག་བྱས་ལ། ཕྱེད་ཙམ་སླེབས་དུས་ད་ཚུར་ལ་
ལོག་ལ་ཤོག་ཅིག་ཅེས་པའི་བར་དེར་འགྲོ་འདུག་དང་སྣང་ཡུལ་མ་འགགས་ཀྱང༌། མིང་དོན་དུ་མའི་འཛིན་པ་
སེམས་ཀྱི་རྟོག་པ་འགགས་ཏེ། ས་ལེར་རིག་ལ་ཕྱམ་མེར་ཤར་བའི་རང་བཞིན་གྱི་རིག་པའི་ཡེ་ཤེས་སུ་ཐག་
གཅད་དོ། །དེ་ལྟར་བརྡ་དང་ཐབས་དུ་མས་གཟུང་འཛིན་དང་བྲལ་བའི་རིག་པ་ཡེ་བབས་རང་གནས་ཆེན་པོའི་
དགོངས་པ་རང་ཆས་ལྷུན་གྲུབ་ཆེན་པོར་དུས་ཐམས་ཅད་ངོས་གཟུང་བ་ནི། སེམས་ལས་འདས་པའི་ཡེ་ཤེས་
ངོས་གཟུང་བའོ། །དོན་གཉིས་པ་དངོས་གཞི་རིག་པའི་རང་ངོ་སྤྲད་པ་ལ་གཉིས་ལས། དགོངས་པ་རང་གནས་
སུ་སྤྲད་པ་ནི། ལུས་གནད་བསྟུན་ནས་དར་ཅིག་ཙན་གྱིས་གློད་པའི་ངང་དེར་ངོ་སྤྲོད་པ་ནི། ཀྱེ་སྐལ་ལྡན་ད་
ལྟའི་ཤེས་པ་འཕྲོ་འདུ་དང་བྲལ་ལ་གདངས་མ་འགགས་པར། ཧད་དེ་ཕྱམ་མེ་བ་འདི་ཉིད་ཀ་དག་ཆོས་སྐུའི་
དགོངས་པ་སྟེ། ཕྱི་དང་ནང་མེད་པ། ལྟ་སྒོམ་སྤྱོད་འབྲས་མེད་པ། ཡོད་མེད་ཡིན་མེད་པ། ཚིག་དང་ཐ་སྙད་
མེད་པ། རང་བབས་སུ་ཕྱམ་མེ། ངང་དྭངས་སུ་ལྷོད་དེ། ཡེ་གྲོལ་དུ་ཝལ་ལེ། འཛིན་མེད་དུ་ཤིག་གེ གསལ་
སྟོང་དུ་སིང་ངེ༌། བདེན་མེད་དུ་བུན་ནེ། ངོ་བོ་ངོས་གཟུང་མེད་པའི་ངང་ལ་རྩོལ་སྒྲུབ་དང་བདེན་ཞེན་མེད་པར་
གནས་པ་འདི་ཉིད། རིག་པ་ཡེ་གྲོལ་ཆོས་སྐུ་ལྷུན་གྲུབ་ཆེན་པོར་ངོས་གཟུང་ལ་རྟོག་མེད་དུ་བུན་ནེ། སྒོམ་མེད་
དུ་ཁྲིས་སེ། རྩོལ་མེད་དུ་སེང་ངེ༌། རྗེས་མེད་དུ་ཝལ་ལེ། གང་ལ་ཡང་འཛིན་ཞེན་མེད་པ་ནམ་མཁའ་ལྟ་བུའི་
ངང་དུ་ཞོག་ཅིག མི་འགྱུར་བརྟན་པ་རི་བོ་བཞིན་དུ་ཞོག །མི་གཡོ་དྭངས་པ་རྒྱ་མཚོ་ལྟར་དུ་ཞོག །དེ་དོགས་
བྲལ་བ་ལས་ཟིན་ལྟ་བུར་ཞོག །ཁོང་ཡངས་བློ་བདེ་རྒད་པོ་ལྟ་བུར་ཞོག །མ་བཅོས་རང་སར་བཞག་པའི་ཆོས་
ཉིད་ལ། །མི་གནས་གདོད་མའི་ཆོས་སྐུར་ལྷུན་གྱིས་གྲུབ། །བཅས་བཅོས་མ་བྱེད་རང་བཞིན་ལྷུག་པར་ཞོག །
ཅེས་གདབ་པོ། ། ། །
དྲན་རིག་འཆར་ནུབ་མེད་པར་ངོ་སྤྲད་པ་ནི།ཡང་སྐལ་ལྡན་དེ་ལྟར་བཞག་པའི་ངང་ལས་འགྱུ་དྲན་སྣ་ཚོགས་སུ་
འཆར་འཆར་འདྲ་ཡང༌། ཤར་ས་དང་ཤར་མཁན་མེད་པས་ཤར་བ་དང་ཡལ་བ་མེད་པར་ངོས་ཟུང་ཞིག ཇི་
ལྟར་ཤར་དུས་ཉིད་ལ་ལྟོས་དང་། ཕྱི་ནང་ངོ་བོ་ངོས་གཟུང་མེད་པར་ཤར་བ་དང་གྲོལ་བ་ཞེས་བྱ་བ་ཡེ་ནས་མེད་
པར་ལ་ཟློས་ཤིག ངང་ལ་གནས་པས་གཡོ་མེད་ལྷུན་གྱིས་གྲུབ། །ཤར་དང་མ་ཤར་མེད་པར་ཐག་ཆོད་པས། །

གྲོལ་དང་མ་གྲོལ་མེད་པར་ཡིད་ཆེས་སོ། །དོན་མེད་སེམས་ལ་གཉེན་པོས་མ་འཆོས་པར། །སྐྱེ་མེད་ངང་དེར་
རང་ཡན་ཆེན་པོར་ཞོག །བལྟས་པས་མི་ལང་བདས་ཀྱང་ཟིན་པ་མེད། །ཡོད་མ་མྱོངས་ཏེ་ཡོད་པར་མ་འཛིན་
པར། །གང་ལྟར་ཤར་ཡང་རང་ཤར་ལྷུག་པར་ཞོག །ཕན་གནོད་མེད་པའི་སེམས་ལ་སེམས་མཐུན་ཀྱང་། །
རྟོག་པའི་འཁོར་ལོ་ནམ་ཡང་ཞིག་དུས་མེད། །རང་བཞག་སྐད་ཅིག་ངང་དེར་ཆོས་ཀྱི་སྐུ། །སེམས་འགགས་ཡེ་
ཤེས་རིག་པའི་གནས་ལུགས་ཡིན། །ཇི་ལྟར་དྲན་བསམ་འཕྲོ་བར་གང་སྣང་ཡང༌། །སྣང་དུས་ཉིད་ནས་ཡོད་མ་
མྱོངས་པས་ན། །འཛིན་ཞེན་མེད་པའི་ལུང་པ་སྟོང་པ་རུ། །རང་བབས་གར་དགར་ཕྱམ་ཅིག་ལ་སྐྱུར་ཅིག །
གཟེག་དང་གཟེ་རེས་མ་བསླད་པའི་རིག་པ། །རང་དྭངས་འགགས་མེད་ཡེ་གྲོལ་ལ་ལྟོས་དང༌། །བལྟས་པས་
མ་རྙེད་རྒྱུ་མཚན་མེད། །གཞི་རྩ་བྲལ་བའི་སྟོང་གསལ་གནས། །རང་སོར་བཞག་པས་ངོས་གཟུང་མེད། །ཐ་
མལ་ཤེས་པ་ཆོས་ཉིད་ངང་། །ཡེ་བབས་ལྷུག་པར་གློད་ལ་ཞོག །རྫོགས་པ་ཆེན་པོའི་གནས་ལུགས་ཡིན། །གང་
ཤར་བ་སྣང་དུས་རང་བབས་སུ་ལྷོད་ཀྱིས་ཐོང་ལ། རང་དྭངས་རིག་པའི་ངོ་བོ་ལ་མ་ཡེངས་ཙམ་དུ་ངོས་ཟུང་
དང་། ཤར་གནས་གང་ཡང་ཡོད་མ་མྱོངས་པས་ཕན་གནོད་ཀྱི་ཡུལ་ལས་འདས་པ་ཡིན་ནོ། །དེའི་ངང་དེར་གློད་
པ་ཙམ་གྱིས་རྣམ་རྟོག་མ་སྤངས་དབྱིངས་སུ་དག་ནས། དགོངས་པ་ཡེ་བབས་ཆོས་ཉིད་ཆེན་པོར་གནས་ཏེ།
སེམས་ཀྱིས་མ་བསླད་པའི་རིག་པ། སལ་ལེ་བ་ལ་རྟོག་པ་མེད་པ། རང་བབས་ཀྱི་ཤེས་པ་བཅོས་བསླད་མེད་
པ་འདི་ལ་ལྟོས་དང༌། སྤྲོས་མེད་ལྷན་ཅིག་སྐྱེས་པའི་ཡེ་ཤེས་ནམ་མཁའ་དྭངས་པ་ལ་ཉི་མ་ཤར་བ་ལྟར་ཕྱོགས་
བྲལ་རྒྱན་ཡན་གསལ་སྟོང་རིག་པ་རྗེན་པའི་ངོ་བོ་ཤར་རམ། གནས་སམ། ཇི་ལྟ་བུའི་དུས་ནའང་རང་བབས་
ཡེ་གྲོལ་འགྱུར་མེད་ཕྱམ་མེ་ཕྱལ་ལེ། བསམ་བརྗོད་འདས་པའི་རང་བཞིན་དུ་ངོ་སྤྲད་པས་རང་ངོ་ཤེས་པར་
གྱིས་ཤིག དེ་དག་ཀྱང་ངང་ལ་གནས་པ། དྲན་གཞི་ཟད་པ། འབད་རྩོལ་མེད་པ། རེ་དོགས་གྲོལ་བ། ཡངས་
དོག་མེད་པ། རིགས་ལ་མི་འཛིན་པ། མ་ཡེངས་ལ་རྟོག་པས་མ་བསླད་པའི་རང་བཞིན་དུ་ཉམས་སུ་བླང་བར་
བྱའོ། །ཞེས་ཐེབས་པར་གདབ་པོ། ། ། །
དོན་གསུམ་པ་རྗེས་སྣང་ཉམས་ཀྱི་སྐྱོང་ཐབས་བསྟན་པ་ལ་གཉིས་ལས། མཉམ་གཞག་ཏུ་རིག་སྟོང་རྗེན་པའི་
ཡེ་ཤེས་ལ་ཞེན་པའི་འཁྲིས་མི་གདགས་པར་རང་གསལ་རྒྱ་ཡན་ལྷུག་པར་གློད་པའོ། །དེའང་མིག་གཟུགས།
རྣ་བ་སྒྲ། སྣ་དྲི། ལྕེ་རོ། ལུས་རེག་བྱ། ཡིད་དགག་སྒྲུབ་ཀྱི་རྟོག་ཚོགས་ཆོས་སུ་སྣང་བ་དྲུག་ལ་ཡུལ་མི་དགག་
པར་ཤེས་པ་གློད་ལ། རིག་པའི་ངང་ཤེས་པ། རྗེས་ཕྱིར་མ་འབྲངས་པར་གསལ་དྭངས་ཕྱེད་པ། རེ་དོགས་དང་
བཅོས་བསླད་མེད་པའི་རྣམ་པས་ཉམས་སུ་བླངས་པས། སྣང་བའི་ཡུལ་མ་སྤངས་རང་གྲོལ། འཛིན་པའི་

སེམས་མ་སྤངས་རང་གྲོལ། སྣང་སེམས་གཉིས་མེད་དུ་དག་པའི་མིག་གིས། ལྷའི་སྤྱན་སྒྲིབ་པ་མེད་དེ། རྩིག་
པ་དང་། ར་བ་དང་། རི་ལ་སོགས་པས་ཆོད་པའི་ཕ་རོལ་ཟང་ཐལ་དུ་མཐོང་བ་ལ་སོགས་པ་དང༌། རྣ་བས་ལྷའི་
སྐད་དང༌། ཀླུ་ལ་སོགས་པའི་སྒྲ་སྐད་ཆེ་ཆུང་ཐོས་པ་དང༌། སྣས་མི་ལས་འདས་པའི་དྲི་དག་པ་ཚོར་བ་དང༌།
ལྕེས་བསམ་གཏན་གྱི་རོ་བརྒྱ་ལ་སྤྱོད་པས་ཟས་མི་དགོས་པ་དང༌། ལུས་ཀྱིས་བདེ་གསལ་ཡེ་ཤེས་ཀྱི་དྲོད་
ཕེབས་པ་དང༌། ཡིད་ཀྱིས་རང་གཞན་གྱི་ཚེ་རབས་དུ་མ་དྲན་ཞིང༌། མངོན་པར་ཤེས་པས་དབང་བསྒྱུར་ཏེ།
ཟག་པ་ཟད་པ་ལ་སྤྱོད་པ་ཡིན་ནོ། །རྗེས་ཐོབ་ཏུ་གང་སྣང་སྒྱུ་མའི་དཔེ་བརྒྱད་དུ་ཤེས་པས། ཆགས་སྡང་དང་
ཉོན་མོངས་ལས་གྲོལ་བར་བྱ་ཞིང༌། དགག་སྒྲུབ་སེམས་ཀྱི་རོལ་པར་ཤར་ཚད། གཞི་མེད་རྩ་བ་དང་བྲལ་བར་
ཐག་བཅད་ལ། འཛིན་ཞེན་དང་བླང་དོར་མི་བྱ། ཇི་སྲིད་བདག་འཛིན་དབྱིངས་སུ་མ་ནུབ་ཀྱི་བར་དུ། ཟབ་མོའི་
གདམས་པ་བསྒོམ་ཞིང་། རྒྱུ་འབྲས་ཀྱི་ལས་ལ་འཛེམ། དག་སྣང་དང་མོས་གུས་བྱ་ཞིང་རང་སེམས་སྐྱོན་མེད་བྱ།
དམ་ཚིག་དང་སྡོམ་པ་བསྲུང་ཞིང་གཅིག་པུར་དབེན་པར་འདུག རྣམ་གཡེང་དང་འདུ་འཛི་སྤངས་ཤིང་དགོས་
མེད་རྒྱུད་ལ་བརྟེན། ཆགས་མེད་ཞེན་མེད་བྱ་ཞིང་འཛིན་མེད་ལམ་དུ་སློང༌། རྟག་ཏུ་འཆི་བ་བསམས་ཤིང་
བརྩོན་འགྲུས་མེ་བཞིན་སྦར། ཉིན་མཚན་དགེ་བས་འདའ་ཞིང་ཚེ་འདིའི་བྱ་བ་བཏང་། རྟག་ཏུ་བླ་མ་བསྟེན་ཅིང་
མོས་གུས་གསོལ་བ་གདབ། གཏད་མེད་ལམ་དུ་ཁྱེར་ཞིང་བྱར་མེད་ངང་ལ་གཞག བདག་གཞན་གཉིས་འཛིན་
སྤངས་ཤིང་རེ་དོགས་རྩ་བ་གཅད། རྐྱེན་ངན་ལམ་དུ་སློང་ཞིང་ཅིར་སྣང་བླ་མར་བལྟ། ཐམས་ཅད་རང་
ཤེས་པས་བདག་འཛིན་ཞེན་པ་དོར། གང་ཡང་སྙིང་པོ་མེད་པས་བདེན་མེད་ཡོ་ལང་བསྐྱང༌། ཡེ་སྟོང་བབ་སྟོང་
ཤེས་པས་རང་སྣང་ཞར་ལ་འཆར། དེ་ལྟ་བུའི་ཐབས་དང་སྤྱོད་པས་གནས་ཤིང་ཉིན་མཚན་འདའ་བར་བྱའོ། །
བློ་རྐྱེན་ཁར་འཆོར་རིང་ལ་རིག་པའི་རྩལ་སྦྱོང་དང༌། དབེན་པར་ཉམས་ལེན་ལ་འབུངས། དགག་སྒྲུབ་ཞེན་
འཛིན་ཡོད་རིང་ལ་དགེ་སྡིག་བླང་དོར་བྱ་ཞིང་གཉིས་མེད་དོན་ལ་སྦྱོངས། གང་ཡང་གྲོགས་སུ་མ་ཤར་བའི་རིང་
ལ་གདམས་པའི་སྣ་ཁ་བསྒྱུར་ཞིང་རིག་པའི་དོན་ལ་བལྟ། སྐྱེ་ཤིའི་འཇིགས་དངངས་སྐྱེས་རིང་ལ་སྐྱེ་མེད་དོན་
ལ་སྦྱངས་པས་ཕྱི་ནང་ཐམས་ཅད་ཆོས་ཉིད་དུ་འཆར་བའི་དུས་ན་སྒོམ་མེད་ཆུ་བོ་རྒྱུན་གྱི་རྣལ་འབྱོར་ལ་གནས་
པ་ཡིན་ནོ། །དེ་ལྟར་ཡང་ཟབ་གདམས་པའི་གནད་བསྟན་པས། །སྐལ་ལྡན་རྣམས་ཀྱི་གཟུང་འཛིན་རང་གྲོལ་ཏེ།།
ཡེ་བབས་རང་བྱུང་ཀུན་ཏུ་བཟང་པོའི་སར། །མ་ལུས་འགྲོ་ཀུན་ལྷུན་གྱིས་གྲུབ་པར་ཤོག།ཁྲེགས་ཆོད་ཡེ་བབས་
སོར་གཞག་གི་དོན་ཁྲིད་ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་བཀོད་པ་རྫོགས་སོ། །

༄༅། །ཁྲེགས་ཆོད་ཀྱི་རྒྱབ་ཡིག་ནམ་མཁའ་དྲི་མེད་བཞུགས་སོ། །
ཁྲེགས་ཆོད་ཀྱི་རྒྱབ་ཡིག་ནམ་མཁའ་དྲི་མེད་ཅེས་བྱ་བ། དཔལ་ཀུན་ཏུ་བཟང་པོ་ལ་ཕྱག་འཚལ་ལོ། །གདོད་
ནས་བྱང་ཆུབ་གཞི་རྩ་ཀུན་དང་བྲལ། །མ་བྱས་ལྷུན་གྲུབ་ངང་ལ་ཕྱག་འཚལ་ཏེ། །དངོས་པོའི་གཤིས་ངོ་ཀ་དག་
ཆེན་པོ་ཡི། །ཉམས་ལེན་གནད་ཀྱི་རྒྱབ་ཡིག་བྲི་བར་བྱ། །དེ་ལ་རྣལ་འབྱོར་རྣམ་པ་བཞིས་ཉམས་སུ་བླང་བ་ལ།
དང་པོ་ལྟ་བ་ལ་རྒྱུན་དུ་བྱེད་པའི་རྣལ་འབྱོར་གཞི་ཡིན་པའི་ཕྱིར་ཐོག་མར་བརྗོད་དེ། སྤྱིའི་ལྟ་བ་ལ་ཐེག་པ་རིམ་
པ་དགུ་སོ་སོའི་འདོད་གཞུང་མི་འདྲ་བ་རྣམས་ཏེ། བསྡུ་ན་ཡིད་དཔྱོད་མཐར་འཛིན་གྱི་གཟེབ་ལས་མ་གྲོལ་བའི་
ཕྱིར། སྤྱིར་སྤྲོས་པའི་དྲ་བ་ལས་མ་གྲོལ་བས་རེ་ཞིག་བཏང་སྙོམས་སུ་བཞག་གོ །འདིར་ཆོས་ཉིད་རང་གི་ལྟ་བ་
ནི། རིག་པ་རང་བྱུང་གི་ཡེ་ཤེས་བརྡ་དང་ཐབས་དང་མཚོན་པའི་ཚིག་གིས་བཤད་པ་ལ་གསུམ་སྟེ། ལྟ་བ་ངོས་
གཟུང་བ། དེའི་ཐབས་གོམས་པར་བྱ་བ། ཐབས་ལས་བྱུང་བའི་དགོངས་པ་བཤད་པའོ། །དང་པོ་ནི་རང་
བཞིན་རྫོགས་པ་ཆེན་པོ་བྱ་བྲལ་ལྷུན་གྱིས་གྲུབ་པའི་ལྟ་བ་སྟེ། གཤིས་གང་དུ་ཡང་མ་གྲུབ་ལ་གང་ལྟར་ཡང་
འཆར་གཞི་མ་འགགས་པའི་རིག་པ་ངོ་བོ་སྟོང་། རང་བཞིན་གསལ། ཐུགས་རྗེ་འགགས་པ་མེད་པའི་ཆོས་ཉིད།
་སངས་རྒྱས་པའི་དགོངས་པ་རང་ཆས་སུ་ཡེ་ནས་ལྡན་པའི་ངོ་བོ་སྟོང་པའི་ངོས་ནས་བལྟས་ན་འཁོར་བ་མེད་
པ། མྱ་ངན་ལས་འདའ་བ་མེད་པ། དགེ་བ་མེད་པ། མི་དགེ་བ་མེད་པ། བླང་བ་མེད་པ། དོར་བ་མེད་པ། རེ་བ་
མེད་པ། དོགས་པ་མེད་པ། ངོ་བོ་མེད་པ། ངོས་གཟུང་མེད་པ། རྟོག་པ་མེད་པ། མི་རྟོག་པ་མེད་པ། དངོས་པོ་
མེད་པ། མཚན་མ་མེད་པ། གཤིས་མེད་པ། གནས་ལུགས་མེད་པ། གཞི་མེད་པ། ལམ་མེད་པ། འབྲས་བུ་
མེད་པ། དྲི་མ་མེད་པ། དྲི་མ་དང་བྲལ་བ་མེད་པ། ཐོག་མཐའ་མེད་པ། དབུས་མེད་པ། ཆོས་ཀྱི་དབྱིངས་ཙམ་
དུའང་གྲུབ་པ་མེད་པ། སྤྲོས་པའི་མཐའ་བྲལ་ཙམ་དུའང་གཞག་ཏུ་མེད་པ་ལ་སོགས་པའོ། །རང་བཞིན་གྱི་ངོས་
ནས་བལྟས་ན། སྐུ་དང་ཡེ་ཤེས་དང་ཐུགས་རྗེ་ལ་སོགས་པའི་རང་བཞིན་ཡོད་པའི་ཐ་སྙད་དུ་མ་དང་ལྡན་པའོ། །
ཐུགས་རྗེའི་ངོས་ནས་རིག་པ་སྣ་ཚོགས་ཀྱི་འཆར་གཞི་དང་གོ་འབྱེད་པའོ། །དེ་དག་ཀྱང་སོ་སོ་མ་ཡིན། གཅིག་
པ་མ་ཡིན། གྲུབ་མཐའི་རྟོག་དཔྱོད་དང༌། ཞེན་པའི་སྣང་ཡུལ་དང༌། ཡིད་དཔྱོད་ཀྱི་ཡུལ་ལས་འདས་པའི་རང་
བཞིན་མཐའ་གྲོལ་ཀློང་ཡངས་ཆེན་པོར་ཡེ་ནས་གནས་པའོ། །དེའང་འཁྲུལ་སྣང་རྨི་ལམ་དང་འདྲ་བས། ངོ་བོ་
མེད་པ། རྟེན་མེད་པ། ཡོད་མ་མྱོང་ལ་སྣང་བར་རྟོགས་ནས་མ་འཁྲུལ་པའི་ཡེ་ཤེས་སམ། རིག་པ་བདེ་བར་
གཤེགས་པའི་སྙིང་པོ་ནི། རྟག་པ། བརྟན་པ། འཕོ་འགྱུར་མེད་པ་དྲི་མ་ཡེ་ནས་སངས་ཤིང༌། ཡོན་ཏན་ཡེ་ནས་

རྒྱས་པའི་འདུས་མ་བྱས་ལྷུན་གྲུབ་ཆེན་པོ་ཚུལ་རོལ་མཐོང་བའི་བློས་བསམ་གྱིས་མི་ཁྱབ་པ། ནམ་མཁའ་དང་
ཉི་མ་ཆུ་ཟླ་ལྟ་བུར་ཤེས་པར་བྱའོ། །དེ་ལྟར་རྟོགས་པས་མངལ་གྱི་གྲོང་ཁྱེར་རྒྱུན་བཅད་ནས་ཁམས་གསུམ་དུ་
མི་ལྡོག་པའི་ཕྱིར། གྲོང་ཁྱེར་རྒྱུན་གཅོད་ཀྱི་ལྟ་བ་ཞེས་བྱའོ། ། ། །
གཉིས་པ་དེའི་ཐབས་བསྒོམ་པར་བྱ་བ་ནི། དེ་ལྟར་རྟོགས་པའི་རྣལ་འབྱོར་པས་ཕྱི་ཆོས་ཅན་ལ་བལྟས་པས་
འཁྲུལ་སྣང་བདེན་མེད་དུ་སྣང་བ་སྒྱུ་མའི་དཔེ་བརྒྱད་དུ་རྟོགས་ནས། དགག་སྒྲུབ་དང་ཞེན་འཛིན་མེད་པར་
གཞག ནང་ཆོས་ཉིད་ལ་བལྟས་པས་རོལ་མཉམ་གྲུབ་བསལ་མེད་པ་ནམ་མཁའ་ལྟར་རྟོགས་ནས། སྤྲོས་བྲལ་
ཆོས་ཟད་ཀྱི་ངང་ནས་རེ་དོགས་ཀྱི་འཛིན་པ་མེད་པར་གཞག་གསང་བ་རིག་པ་ལ་བལྟས་པས་སྟོང་གསལ།
འགགས་མེད་ཆེན་པོ་ཆོས་སྐུ་ལྷུན་གྲུབ་གཅིག་ཏུ་རྟོགས་ནས་རྩོལ་སྒྲུབ་བཅོས་བསླད་མེད་པར་གཞག་གོ །དེ་
དག་གི་དོན། རིན་པོ་ཆེ་སྤུངས་པའི་རྒྱུད་དུ། རྡོ་རྗེའི་གད་མོ་བཅུ་གཉིས་གསུངས་པ་ནི། ལྟ་བ་རང་བྱུང་གི་ཡེ་
ཤེས་ལ་ལྟོས་དང༌། དགེ་སྡིག་དང་ལྟ་སྒོམ་ལས་འདས་པ་ངོ་མཚར། གཞི་མ་བསྐྱོད་པར་ལུས་ཀྱི་བྱ་བ་ཅི་བྱས་
ཀྱང༌། དགེ་སྡིག་ཕན་གནོད་དང༌བྲལ་བ་ཧ་ཧ། དངོས་པོ་གཤིས་ཀྱི་འདུག་ཚུལ་ལ་ལྟོས་དང༌། སྣང་བ་འདི་སྤུ་
མ་བརྗེས་མདོག་མ་བསྒྱུར་བ་ངོ་མཚར། བདེ་སྡུག་ཇི་ལྟར་བྱས་ཀྱང༌། དོན་ལ་འགྱུར་བ་མེད་པར་ཧ་ཧ། སྟོང་པ་
ཆེན་པོ་ཀུན་ཁྱབ་ཀྱི་ཡེ་ཤེས་ལ་ལྟོས་དང༌། དྲན་བསམ་གྱི་སྤྱོད་པ་སྣ་ཚོགས་རོལ་པར་ཤར་བ་ངོ་མཚར། ཇི་
ལྟར་བྱས་ཀྱང་འགགས་མེད་ཀྱི་ཀློང་དུ་སྐྱེ་མེད་དུ་གྲོལ་བ་ཧ་ཧ། ཆོས་སྐུ་ཀུན་ཁྱབ་ཀྱི་ཡེ་ཤེས་ལ་ལྟོས་དང༌། སྐྱེ་
བ་མེད་པ་ཡེ་ནས་ལྷན་ཅིག་ཏུ་གནས་པ་ངོ་མཚར། མཚོན་ཐོགས་ནས་འགྲོ་བ་དུས་གཅིག་ལ་བསྒྲལ་ཀྱང་རྒྱུད་
ལ་ཕན་གནོད་དང་བྲལ་བ་ཧ་ཧ། རིག་པ་སྟོང་པ་ཀུན་སྣང་གི་ཡེ་ཤེས་ལ་ལྟོས་དང༌། གང་སྣང་རང་གི་གྲོགས་
སུ་འཆར་བ་ངོ་མཚར། ཅིར་སྣང་རང་གི་གཞི་ལས་མ་གཡོས་པ་ཧ་ཧ། རིག་པ་སྟོང་པ་ཀུན་གྲོལ་གྱི་སྣང་བ་ལ་
ལྟོས་དང༌། རང་གི་གཉེན་པོར་རང་ཆེ་བ་ངོ་མཚར། ཉོན་མོངས་པ་རྣམས་རང་གིས་རང་གྲོལ་བ་ཧ་ཧ། རིག་པ་
ཡེ་ནས་སྟོང་པ་ཀུན་དག་གི་ངོ་བོ་ལ་ལྟོས་དང༌། འབད་རྩོལ་མེད་པར་འབྲས་བུ་རྙེད་པ་ངོ་མཚར། གཅིག་ཟིན་
པས་འཁོར་འདས་ཐམས་ཅད་གཉིས་མེད་དུ་དག་པ་ཧ་ཧ། ངོ་བོ་སྟོང་པ་ཀུན་གཞིའི་ངོ་བོ་རང་བཞིན་ལ་ལྟོས་
དང༌། འགྲོ་དྲུག་སྐུ་གསུམ་དུ་སྣང་བ་ངོ་མཚར། འགྲོ་བས་སྒོམ་པ་རྡུལ་ཙམ་ཞིག་མ་བྱས་པར་དུས་གཅིག་ལ་
སངས་རྒྱས་པ་ཧ་ཧ། སྐུ་གསུམ་སྟོང་པ་ཡེ་རྫོགས་ཀྱི་འབྲས་བུ་ལ་ལྟོས་དང་། དུས་གསུམ་འདུ་འབྲལ་མེད་པའི་
ཆོས་ཉིད་ངོ་མཚར། ཕ་རོལ་ཏུ་ཕྱིན་པ་དྲུག་མ་སྤྱད་པར་ཚོགས་གཉིས་དུས་གཅིག་ལ་རྫོགས་པ་ཧ་ཧ། རིག་པ་
ཅེར་གཞག་ཀུན་མཉམ་གྱི་ཡེ་ཤེས་ལ་ལྟོས་དང༌། བྱ་བྱེད་ཐམས་ཅད་རྒྱན་དུ་ཤར་བ་ངོ་མཚར། སྤང་ལེན་

ཐམས་ཅད་ལྟ་བས་གྲོལ་བ་ཧ་ཧ། སྟོང་པའི་སྟོང་པ་ཡེ་སྟོང་ཆེན་པོ་ལ་ལྟོས་དང༌། སངས་རྒྱས་ཐམས་ཅད་
གཡང་སར་འདུག་པ་ངོ་མཚར། བྱ་བྱེད་སྒོམ་པས་འཁོར་བ་སངས་པ་ཧ་ཧ། མི་སྟོང་པའི་སྟོང་པ་དངོས་ཅན་ལ་
ལྟོས་དང་། མེད་པ་ལ་བདག་ཏུ་འཛིན་པའི་ཐེག་པ་ངོ་མཚར། སྐྱེས་པས་སྐྱེ་མེད་ཐོབ་པ་ཧ་ཧ། ཞེས་པ་སྟེ། རིག་
པ༌གཤིས་ཀྱི་ངོ་བོ་ལ་ལྟོས་དང༌། དགེ་སྡིག་བླང་དོར་དུ་མེད་ཅིང༌། རྩོལ་སྒྲུབ་འཆིང་ཞེན་ལས་འདས་པས་
འདོད་པ་སངས་རྒྱས་འདོད་ཀྱང་གཡང་ས་ལས་མ་འདས་ཤིང༌། གནས་ལུགས་གང་དུའང་མ་གྲུབ་པ་ལ། དོན་
མེད་བདག་ཏུ་འཛིན་པའི་གྲུབ་མཐས་རང་ཉིད་བཅིངས་ཏེ། སྐྱེ་གནས་འགགས་པའི་དོན་ལས། སྐྱེ་མེད་ཐོབ་ཏུ་
རེ་བ་རྣམས། ནམ་ཡང་མི་གྲོལ་ཞིང་འཁོར་བར་འཁྱམས་པས། རང་གྲོལ་བརྗོད་འདས་ཆེན་པོ་ལ་ལྟོས་ཤིག
ཅེས་གདམས་པ་ཡིན་ནོ། །དེ་ལྟ་བུའི་དོན་ལ་གོམས་པ་ནི་ཐེག་པ་གཞན་གྱིས་མི་མཐོང་བའི་དོན་རྟོགས་པས་
སྒོམ་པ། དགོངས་པ་མཐོ་དམན་དུས་གཅིག་ལ་རྟོགས་པ། རི་རབ་ཀྱི་རྩེར་ཕྱིན་པས་གླིང་བཞི་དུས་གཅིག་ལ་
མཐོང་བ་དང་འདྲ་བའི་ཕྱིར། རི་བོ་ཅོག་བཞག་གི་ཐབས་ཞེས་བྱ་སྟེ། གོམས་པ་རབ་རྣམས་འདི་དང༌། འབྲིང་
བར་དོ། ཐ་མ་རང་བཞིན་སྤྲུལ་པའི་ཞིང་དུ་གྲོལ་བར་ངེས་སོ། །གསུམ་པ་ཐབས་དེས་གྲུབ་པའི་དགོངས་པ་ནི།
ཁམས་གསུམ་ཡོངས་གྲོལ་ཞེས་བྱ་བ་སྟེ། རྫོགས་པ་ཆེན་པོ་རྟོགས་པའི་རྣལ་འབྱོར་པས་བལྟས་ན། སྣང་སྲིད་
འཁོར་འདས་ཀྱི་ཆོས་ཐམས་ཅད་མ་གྲོལ་བ་གཅིག་ཀྱང་མེད་དེ། དང་པོ་འཁྲུལ་མ་མྱོངས། ད་ལྟ་འཁྲུལ་པ་ལ་
མི་གནས། ཐ་མ་ཡང་འཁྲུལ་མི་སྲིད་པའི་ཕྱིར། འགྲོ་དྲུག་ཡེ་གྲོལ་ཆེན་པོ་ཞེས་བྱའོ། །དེ་ལྟར་རྟོགས་ཐོག་ཏུ་
བཞག་བས་དགག་སྒྲུབ་དང་རེ་དོགས་སྤང་གཉེན་དང༌། གཟུང་འཛིན་གྱིས་བསྡུས་པའི་ཉོན་མོངས་པ་ཐམས་
ཅད་ཆུ་བོའི་རྙོག་མ་ལྟར་མ་སྤང་རང་སར་དྭངས་ནས། ཆོས་ཟད་ཡེ་གྲོལ་གྱི་དགོངས་པར་གནས་སོ། །དེའི་ཚེ་
འཁྲུལ་པ་དོན་ལ་མེད་པར་རྟོགས་པས་ཁམས་གསུམ་འཁོར་བ་མེད་པས་བློ་བདེ། ཆོས་ལ་ངོ་བོ་མེད་པར་
རྟོགས་པས་གྲུབ་མཐའི་འཁྲུལ་པ་ཞིག་ནས། ཆོས་སུ་འཛིན་ཞེན་མེད་པས་བློ་བདེ། རིག་པ་རང་གསལ་ཏུ་
རྟོགས་པས། ཚིག་གིས་དོན་ཐོག་ཏུ་མི་ཕེབས་པས། ཡིད་དཔྱོད་ཚིག་ཕྱིར་འབྲངས་ཀྱང་སངས་མི་རྒྱ་བར་ཤེས་
ཏེ། ཐ་སྙད་ཚིག་ལ་གདིང་དུ་མི་འཛིན་པས་བློ་བདེ་བ་གསུམ་ཁོང་ནས་འཆར་བ་ཡིན་ནོ། ། ། །
དོན་གཉིས་པ་སྒོམ་པ་རྒྱུན་དུ་བྱེད་པའི་རྣལ་འབྱོར་ལངའང་གསུམ་ལས། དང་པོ་སྒོམ་པ་ངོས་གཟུང་བ་ནི།
རིག་པའི་ངོ་བོ་རྟོགས་ཐོག་ཏུ་བཅོས་བསླད་མེད་པར་ངང་གིས་བྱིང་རྒོད་དང་བྲལ་བར་འཇོག་པ་སྟེ། སྤྲོས་པ་
དང་བྲལ་བའི་ངང༌། གསལ་ལ་སྟོང་པའི་གདངས། རྟོག་པར་མ་འགྲུས་ལ་རིག་ཅིང་གསལ་བའི་བློ་ནི། གནས་
ལུགས་རྫོགས་ཆེན་པའི་མཉམ་གཞག་གཉིས་སུ་མེད་པའི་སྒོམ་པ་སྟེ། ལྷག་པའི་བསམ་གཏན་པ་ལས།

གཤིས་གནས་པ་ལ་དྲན་པ་མེད། །མངོན་སྣང་རྟོགས་ལ་སྤང་བླང་མེད། །སེམས་རྒྱུན་ཟད་ལ་འདུ་ཤེས་མེད།།
ཅིག་ཆར་པ་ལ་བློ་དངོས་མེད། །ཅེས་སོ། །དེ་ལྟ་བུའི་དགོངས་པ་ལ་རྟག་ཏུ་གནས་པའི་ངང་དེ་ལ་སྒོམ་པ་ཉིན་
མཚན་ཁ་སྦྱོར་ཞེས་བྱ་སྟེ། འཁོར་འདས་དབྱེ་བསལ་མེད་པའི་ངོ་བོ་ཉིད་ཡིན་པའི་ཕྱིར་རོ། །གཉིས་པ་དེ་ཇི་
ལྟར་སྒོམ་པའི་ཐབས་ལ་གསུམ་སྟེ། ལྷ་དང་མིའི་སེམས་འཛིན། བྱང་ཆུབ་སེམས་དཔའི་བསམ་གཏན། བདེ་
བར་གཤེགས་པའི་དགོངས་པའོ། །དང་པོ་ནི། ལས་དང་པོ་པའི་དུས་སུ་ཐབས་རྣམ་པ་སྣ་ཚོགས་ཀྱིས་ཞི་ལྷག་
ཟུང་འབྲེལ་ལ་སློབ་པ་སྟེ། དེ་ཡང་རྣམ་པ་བདུན་ལས། མཚན་མ་ཨཿདཀར་ལ་སེམས་གཟུང་བ་ནི། དབེན་
པར་སྐྱིལ་ཀྲུང་བཅས་ཏེ། སྣ་རྩེར་ཨ་དཀར་པོ་གཅིག་བསྒོམས་ནས་རླུང་ཕར་འཕྲོ་དུས་རྒྱང་གིས་སོང་ཚུར་
རྔུབ་དུས་ཧྲིལ་གྱིས་བྱུང་ནས་སྣ་རྩེར་གནས་པར་བསམ་ཞིང༌། ཚ་བ་ཤས་ཆེ་ན། དེ་ཉིད་གྲང་བ། གྲང་བ་ཤས་
ཆེ་ན་ཚ་བའི་རེག་བྱ་ཅན་དུ་བསྒོམ་ལ་ཉམས་སུ་བླངས་པས། དང་པོ་སེམས་གཞན་དུ་མི་འཕྲོ་བར་རྩེ་གཅིག་ཏུ་
ཟིན་པ་ཞི་གནས། དེ་ནས་དམིགས་རྟེན་ཨའི་འཛིན་པ་ཡང་མེད་པར་སྐྱེ་མེད་བསམ་ངོ་ཐམས་ཅད་དང་བྲལ་
བའི་ཏིང་ངེ་འཛིན་ཞི་ལྷག་ཟུང་འབྲེལ་འགྲུབ་པའོ། །བར་ཆད་སེལ་བའི་ཡི་གེ་ཕཊཿལ་སེམས་གཟུང་བ་ནི།
ལུས་སེམས་ཁོང་གློད་ལ་རང་སོར་བཞག་ནས་ཕཊ་དྲག་པོ་ཞིག་བརྗོད་པས་རྟོག་པ་གང་ཡང་མེད་པའི་ཤེས་པ་
ཧད་དེ། སེང་ངེ་བ་ཞིག་བྱུང་བའི་ངང་ལ་གློད་ལ། རྟོག་པ་ཕྱི་མ་མ་སྐྱེས་པའི་བར་དུ་བསྒོམ། སྐྱེས་དུས་དེ་ག་
ལྟར་ཕཊ་ཀྱིས་གདབ་ལ་ཉམས་སུ་བླང་བས་རང་བཞིན་སྤྲོས་པ་དང་བྲལ་བའི་ཡེ་ཤེས་འཆར་རོ། །ཁྲོ་བོ་
དགྱེས་པའི་གད་མོ་ལ་སེམས་གཟུང་བ་ནི། ཡང་གོང་ལྟར་གློད་ལ་རྣམ་རྟོག་བདེ་སྡུག་དགག་སྒྲུབ་ཅི་བྱུང་དུས་
ཧ་ཧ་ཞེས་དྲག་ལ་ཐུང་བ་རླུང་དང་བསྡོང་ལ་བརྗོད་པའི་ངང་ལ་བསྒོམ་མོ། །སྐབས་སུ་གདངས་དང་བཅས་པས་
སེམས་མི་དགའ་བ་དང་རླུང་དང་ཁམས་འཁྲུགས་པ་སེལ་ཞིང༌། ཆོས་ཉིད་རང་བྱུང་གི་ཡེ་ཤེས་འཆར་རོ། །ལྷ་
མ་ཡིན་རྩོད་པ་འགྱེད་པ་ལ་སེམས་གཟུང་བ་ནི། རི་རྩེ་ལ་སོགས་པ་མཐོ་བ་ཞིག་ཏུ་ལུས་སེམས་གོང་ལྟར་གློད་
ལ་ཉི་མ་གསུམ་དུ་མགོ་དང་ལུས་པོ་དལ་བུས་སྒྲིལ། དེ་ནས་ཁམས་ཀྱིས་ཐུབ་ཐང་དྲག་ཏུ་སྒྲིལ་ཏེ། ལྟེ་བར་རཾ་
དམར་པོ་ལ་སེམས་གཏད། རླུང་ནང་དུ་གཟུང༌ ། རླུང་ལ་ཤིས་པའི་ཟས་བརྟེན་པས། ཕྱིའི་སྣང་བ་རང་
འགགས་ལ་སོང་ནས། ཅིའི་ངོ་བོ་ཡང་མ་གྲུབ་པའི་ཉམས་སུ་མྱོང་བ། སྟོང་ཉིད་བསམ་ངོ་དང་བྲལ་བར་སྐྱེའོ།།
རྣམ་པར་རྟོག་པའི་ཧཱུཾ་གིས་འདེད་པ་ལ་སེམས་གཟུང་བ་ནི། ལུས་སེམས་གོང་ལྟར་གློད་ལ་རླུང་འགྲོ་དུས་ཧཱུཾ་
མང་པོ་ཕར་སོང༌། ཚུར་འཇུག་དུས་ནང་དུ་འོང་བར་དམིགས་ལ། ཧཱུཾ་རིང་པོ་དབྱངས་དང་བཅས་པས་བླང་ཞིང་
རྣམ་རྟོག་འཕྲོ་ན་སྐབས་སུ་ཧཱུྃ་ཐུང་ལ་དྲག་པོར་བརྗོད་ནས་ཉམས་སུ་བླངས་པས། སེམས་ཟིན་དུས་ཧཱུཾ་མི་

བསམ་པར་བཟླས་པས་རྟོག་པ་རང་ཞི་ལ་སོང་ནས་བདེ་གསལ་རྣམ་པར་མི་རྟོག་པའི་ཡེ་ཤེས་ཉི་མ་གསུམ་
གྱིས་འཆར་རོ། ། །སྟོང་ཉིད་རིམ་གྱིས་སྐྱེས་པ་ལ་སེམས་གཟུང་བ་ནི། ལས་སེམས་གོང་བཞིན་གློད་ནས།
གཟུང་བྱའི་ཡུལ། འཛིན་བྱེད་ཀྱི་སེམས་བཏགས་པའི་མིང་རྣམས་ཀྱི་ཕྱི་ནང་བར་གསུམ་དུ་བློས་བཙལ་བས་མ་
རྙེད་པའི་ཆོས་ཉིད་ཁོང་ནས་འཆར་རོ། །དེ་ཡང་རགས་པར་སྣང་བའི་ཡུལ་ལྔ་དང༌། ལུས་རྡུལ་ཕྲན་དུ་བཤིག་
ནས་ངོས་གཟུང་བརྟགས་པས་མ་རྙེད་པ་ནི། གཟུང་བ་རང་བཞིན་མེད་པའོ། །སེམས་འདི་ཕྱི་ནང་བར་གསུམ་
ངོ་བོ་ངོས་གཟུང་བཙལ་བས་མ་རྙེད་པ་ནི། འཛིན་པ་རང་བཞིན་མེད་པའོ། །རང་དང་གཞན་དང་རི་དང༌། ཀ་
བ་དང་བུམ་པ་ལ་སོགས་པར་བཏགས་པའི་མིང་དེ། དངོས་པོ་དེ་དག་གི་ཕྱི་ནང་བར་གསུམ་ལ། རྡུལ་ཕྲན་དུ་
བསིལ་ནས་བཙལ་བས་མ་རྙེད་པ་ནི། གཟུང་འཛིན་དང་སྣང་སྲིད་འཁོར་འདས་ཞེས་བཏགས་པའི་ཆོས་
ཐམས་ཅད་མིང་ཙམ་ལ་གློ་བུར་བཏགས་པ་ཙམ། ཐ་སྙད་ཙམ་དུ་གོ་ལ། དེ་ཡང་རང་བཞིན་སྟོང་པར་གོ་བའི་
དགོས་པ་ཡོད་དོ། །དེ་ཉིད་ཀྱི་ངང་ལ་བཞག་པས་ཆོས་ཉིད་བསམ་དུ་མེད་པའི་སྟོང་པ་ལ་ངང་གིས་གནས་པ་
ཡིན་ནོ། །སྟོང་ཉིད་ཅིག་ཆར་པ་ལ་སེམས་གཟུང་བ་ནི། གང་སྣང་སྣང་སྟོང་༌པར༌ཁྲོལ་ཁྲོལ་བསྒོམ༌ཞིང༌། སྒྲ་
དང་དྲི་དང་རོ་དང་རེག་དང་དྲན་རྟོག་གང་བྱུང་ཡང་སྐད་ཅིག་དེ་ཉིད་ལ་སྟོང་པར་ཁྲོལ་ཁྲོལ་བསྒོམས་པས།
རྗེས་མེད་དུ་རང་ཡལ་སོང་ནས་སྣང་སེམས་ཐམས་ཅད་ཇི་ཞིག་ན་ཤར་བ་དང་། སྟོང་པར་མཉམ་དུ་འབྱུང་ཞིང༌།
མེ་ལོང་ལ་ཧས་བཏབ་པ་བཞིན་རགས་པའི་དངོས་པོ་ཡང་སྟོང་པར་མི་འགྲོ་མི་སྲིད་པས། ས་ཆུ་མེ་རླུང་ལ་
སོགས་པ་ཐམས་ཅད་ཆུའི་ཟླ་བ་ལྟར་སྣང་ལ་མ་གྲུབ་པར་སོང་ནས་རི་བྲག་ལའང་ཟང་ཐལ་དུ་ཐོགས་པ་མེད་
པར་འགྲོ་ཞིང༌། སེམས་ལ་ཏིང་ངེ་འཛིན་དང་མངོན་པར་ཤེས་པ་གྲུབ་པས་ལུས་ཀྱང་ནམ་མཁའ་ལ་འགྲོ་བ་ལ་
སོགས་པའི་རྫུ་འཁྲུལ་དུ་མ་འགྲུབ་བོ། །བྱང་ཆུབ་སེམས་དཔའི་བསམ་གཏན་ནི། ཞི་ལྷག་ཟུང་འབྲེལ་གྱི་དོན་
རྒྱུད་ལ་སྐྱེས་པའི་ཚེ་ཡིན་ལ། ཇི་ཙམ་དུ་མཉམ་པར་འཇོག་པར་དེ་ཙམ་དུ་གནས་པ་དེ། བྱིང་རྒོད་དང་བྲལ་
བར་གནས་པའོ། །དེ་དག་ལས་ས་བཅུའི་ཡོན་ཏན་གོང་མར་སྐྱེ་བར་བྱེད་པའི་དེ་སྐད་དུ་བཏགས་སོ། །བདེ་
བར་གཤེགས་པའི་དགོངས་པ་ནི། དུས་ལ་མི་ལྟོས་པར་རྟག་ཏུ་མཉམ་གཞག་ཆུ་བོའི་རྒྱུན་ལྟ་བུར་གནས
སྤྱན་དང་མངོན་ཤེས་དང་རྫུ་འཕྲུལ་ཆེན་པོ་ལ་དབང་བསྒྱུར་ཞིང༌། ཉོན་མོངས་པའི་དྲི་མ་རང་སངས་ལ་ངང་
གིས་གྲོལ། དེ་ལ་སངས་རྒྱས་ཀྱི་ཡེ་ཤེས་གྲུབ་པའི་ཕྱིར་དེ་སྐད་ཅེས་བཏགས་སོ། །དེ་ལྟར་རྣམ་པ་གསུམ་
ཀྱང་ལས་དང་པོ་པ་དང༌། ཡོངས་སུ་སྦྱངས་པ་བྱས་པ་དང༌། གོམས་པ་ཀློང་དུ་གྱུར་པའི་གནས་སྐབས་གསུམ་
ལ་མིང་ཐ་དད་གསུམ་དུ་བཏགས་སོ། །སྒོམ་པ་དེ་ཐམས་ཅད་ཀྱི་ཚེ་ན་མིག་དྲང་པོར་བཞག་ནས་བསྒོམ་པའི་

ཕྱིར། རྒྱ་མཚོ་ཅོག་བཞག་གི་སྒོམ་པ་ཞེས་བྱའོ། །དེ་ཡང་སྒོམ་བྱེད་ཕན་ཆད་མིག་མི་འཛུམས་པར་ལྟ་བ་གནད་
ཡིན་ནོ། །ཆུ་དྭངས་པའི་ནང་དུ་གཟུགས་བརྙན་འཆར་བ་ལྟར། སྤྱན་དང་མངོན་ཤེས་ཀྱང་རིག་པ་དྭངས་པའི་
ངང་ལས་འཆར་ལ། དེ་ཡང་དབང་པོ་མ་བཀག་པར་རང་དྭངས་ལ་བཞག་པས་འགྲུབ་ཅིང༌། གཙོ་བོར་མིག་
དྭངས་པས་རིག་པ་དྭངས་པ་ཡིན་ཏེ། ཡེ་ཤེས་དངོས་ཀྱི་སྒོ་ཡིན་པའི་ཕྱིར་རོ། །གཞན་ཡང་གཟུགས་བརྙན་སྣང་
ལ་ཆུ་ལ་མ་གོས་པ་ལྟར། ཕྱིའི་སྣང་བ་ཐམས་ཅད་བཀྲ་ཡལ་ལེ་སྣང་ངོར་ཤར་ཡང༌། ཤེས་པ་སྣང་ཐོག་ཏུ་མ་
ཤོར་བས་རིག་ངོར་མ་གྲུབ་པ་ཞེས་བྱའོ། །དོན་འདི་ཉིད་རྣམ་ངེས་ལས་ཀྱང་བསྟན་ཏེ། ཐམས་ཅད་ལས་ནི་
སེམས་བསྡུས་ནས། ནང་གི་བདག་ཉིད་གཡོ་མེད་པར། །གནས་ནའང་མིག་གི་གཟུགས་དག་ནི། །མཐོང་བའི་བློ་
དེ་དབང་སྐྱེས་ཡིན། །ཞེས་པ་ལྟར་རོ། །དེ་ཡང་སྒོམ་དུས་ཚོགས་དྲུག་འགགས་ནས། དྲན་མེད་ལ་སོང་ན་གཏི་
མུག་གི་སྒོམ་པར་གོལ་ལ། ཡུལ་དྲུག་བཀག་ནས་བསྒོམ་ན། དྲན་པ་ཡོད་ཀྱང་ཡུལ་མི་གསལ་བའི་ཕྱིར་ཞི་
གནས་ཕྱོགས་གཅིག་ཏུ་ལྷུང་བ་ཞེས་བྱ་སྟེ། གཟུགས་མེད་དུ་སྐྱེ་བའི་ལས་སོགས་པའོ། །ཡུལ་སྣང་ཡང་ལྟ་བས་
མཐའ་མ་ཆོད་པར། བློ་གསལ་སྟོང་ལ་གནས་པ་ཙམ་ནི། གཟུགས་ཁམས་སྐྱེ་བའི་བག་ཆགས་སོགས་པའོ། །
དེས་ན་རིག་པ་མཐའ་གྲོལ་དུ་ཤེས་ནས། སྣང་ཤེས་གང་ལ་ཡང་འཛིན་པ་མ་ཞུགས་པའི་ངང་ནས། ཡུལ་
གསལ་ལ་རིག་པ་དྭངས་པ་གལ་ཆེའོ། །དེ་ནི་ཁམས་གསུམ་ལས་རྣམ་པར་གྲོལ་བའི་ཡེ་ཤེས་སྣང་སྲིད་གཞིར་
གཞག་གི་དགོངས་པ་ཞེས་བྱའོ། །དེ་ལྟར་ཉམས་སུ་ལེན་པའི་གྲོགས་སུ་བསམ་གཏན་གྱི་ཐུན་བཞི་ལ་བསླབ་སྟེ།
ཟས། གོས། རྨི་ལམ། བག་ཆགས་རྣམ་པ་བཞིའི་ཞེན་པ་གཅད་པ་ལས། དང་པོ་ཟས་ཀྱི་ཞེན་པ་གཅད་པ་
བསམ་གཏན་གྱི་ཐུན་ལ་བསླབ་པ་ནི། བཅུད་ལེན་དང་རླུང་སེམས་ཟས་སུ་ཟ་བ་ལ་སོགས་པ་སྟེ་སོ་སོའི་ཡི་
གེར་བལྟའོ། །འདིར་རླང་སེམས་ཟས་སུ་ཟ་བའི་ཉིང་ཁུ་ཅུང་ཟད་བསྟན་ན་སྔ་དྲོའི་ཚེ་ན་རླང་རོ་གསུམ་བུས་ལ།
སྣང་བ་ཐམས་ཅད་ནམ་མཁར་བསམས་ལ་རླུང་ནང་དུ་འཇུག་དུས་སྔོ་མེ་རེ་རེ་བྱུང་ནས་ལུས་ཀྱི་ནང་ཐམས་
ཅད་ཁེངས་པར་བསམས་ལ། སྟེང་འོག་གི་རླུང་ཁ་སྦྱར་ཏེ་གཟུང་བར་བྱའོ། །དེས་ནི་ཁམས་དངས་ཤིང་ཟས་མི་
དགོས་པའོ།།ཡང་ན་སྙིང་གི་ཁ་གྱེན་དུ་གཏད་པའི་རྩེ་མོ་ན། རིག་པའི་རྣལ་འབྱོར་མ་དཀར་མོ་གྲི་གུག་ཐོགས་
པས་སྙིང་རྩེ་བཅད་པའི་ནང་དུ། བྷ་ག་ནས་བྱང་སེམས་དཀར་དམར་གྱི་རྒྱུན་བབས་པས་ཁེངས་ཏེ། ལས་ནང་
ཐམས་ཅད་བདེ་བས་ཁེངས་པར་བསམས་ལ་རླུང་ཁ་སྦྱོར་དུ་གཟུང་བ་ནི་གནད་དམ་པའོ། །དེས་ནི་ཁ་ཟས་ཀྱི་
ཞེན་པ་ཐམས་ཅད་རང་ཆོད་ལ་སོང་ནས་ཉིན་མཚན་བསམ་གཏན་གྱི་ཟས་ཀྱིས་འཚོའོ། །གཉིས་པ་གོས་ཀྱི་
ཞེན་པ་གཅོད་པ་བསམ་གཏན་གྱི་ཐུན་ལ་བསླབ་པ་ནི། དྲང་སྲོང་གི་འདུག་སྟངས་བྱས་ཏེ། ལྟེ་བར་རི་ལས་མེ་

འབར་བས་ལས་གང་བར་བསམས་ལ། རླུང་ནང་དུ་ཐུབ་ཐང་ལྟེ་བར་གཟུང་ཞིང༌། ལྟོ་སྟོང་ལ། རྒྱ་ཚྭ། རྒྱམ་ཚྭ།
ཁ་རུ་ཚྭ། བུར་དཀར་གཡག་རོག་པོའི་མཁྲིས་པ་རྣམས་རིལ་བུར་སྦྱར་བ་ཤ་རིལ་ཙམ་རེ་ཟོས་པས།
མེ་འབར་བ་བཞིན་དུ་འོང་ངོ་། །དེའང་མེ་དམིགས་དང་པོ་ཕྲ་མོ་ལས་ཇེ་ཆེར་བསྐྱེད་ལ་བསྒོམ་པ་ནི་གནད་དོ། །
གསུམ་པ་རྨི་ལམ་གྱི་ཞེན་པ་གཅད་པ་བསམ་གཏན་གྱི་ཐུན་ལ་བསླབ་པ་ལ་གཉིས་ཏེ། བརྟག་པ་དང་། བསྒོམ་
པའོ། །དང་པོ་ནི། ཉི་མ་འགར་དལ་པར་བྱས་ལ། ཉིན་མོ་བསྐུ་མཉེ་བྱའོ། །ནུབ་མོ་བརྟག་པར་བྱ་སྟེ། ད་ལྟ་ཅི་
བྱས་ཤས་ཆེར་རྨི་ན་བག་ཆགས་ཤིན་ཏུ་སྲབ་པས་བསྒྱུར་བར་སླ། སྔར་ཞེན་གྱི་བག་ཆགས་ཤས་ཆེར་རྨི་ན་
འབྲིང༌། སྔར་མ་ཕྱིན་པའི་ཡུལ་དང༌། མི་ངོ་མི་ཤེས་པ་དང་འཕྲད་པ་ཤ་སྟག་རྨི་ན་གཅད་པར་དཀའ། གསུམ་
ཀ་ཆལ་ཆོལ་དུ་རྨི་ན་བག་ཆགས་གསུམ་འདུས་ཞེས་བྱ་སྟེ་ཤིན་ཏུའང་གཅད་པར་དཀའོ། །གཉིས་པ་སྒོམ་པ་ལ་
སྦྱང་བ། བསྒྱུར་བ། གཅད་པ་གསུམ་ལས། དང་པོ་ནི། ཉིན་དུས་ཀྱི་སྣང་བ་ཐམས་ཅད་རྨི་ལམ་དུ་ཤེས་པར་
བྱས་ལ། མཚན་མོ་ལུས་གནད་གཡས་ཕབ་ལ། སེམས་གནད་དོ་ནུབ་རྨི་ལམ་ཟིན་ནས་སྦྱོང་བར་བྱ་སྙམ་པའི་
འདུན་པ་བཏང་སྟེ། སྙིང་གར་འོད་ཀྱི་གོང་བུ་ལ་སེམས་གཏད་ལ་ཉལ་བས་རྨི་ལམ་ལ་རྨི་ལམ་དུ་ཟིན་པ་འོང༌།
དེ་དུས་སྣང་གྲགས་ཀྱི་ཆོས་ཐམས་ཅད་རྨི་ལམ་སྒྱུ་མར་བསྒོམ་ཞིང་བདེན་མེད་སྟོང་པའི་ངང་ལ་སྦྱངས། མ་ཟིན་
ན་བླ་མ་ལ་གསོལ་བ་དྲག་ཏུ་གདབ། མོས་གུས་དང་དག་སྣང་བསྐྱེད། ཉིན་དུས་རྨི་ལམ་དུ་ཤེས་པ་འཕྲོག་ལ་
བདེན་མེད་དུ་སྦྱངས་པའི་འདུན་པ་མེ་འབར་བ་འདྲ་བའི་བརྩོན་འགྲུས་བྱས་པས། རྨི་ལམ་སྔངས་སྐྲག་ཅན་
ཁྱིའམ་དགྲས་དེད་པའམ། ཆུ་ཆེན་པོས་ཁྱེར་ལ་ཁད་པའམ། མེས་ཚིག་ལ་ཁད་པའམ། གཡང་ལ་ལྷུངས་ལ་
ཁད་པའི་དུས་རྨི་ལམ་དུ་འདུག་པ་ལ་ཅིས་འོང་སྙམ་དུ་ཅིས་ཀྱང་འདུག་པ་ལ་ཟིན་འོང༌། དེ་དུས་བདེན་མེད་དུ་
སྦྱང་བར་བྱའོ། །དེ་ནས་བསྒྱུར་བ་ནི། རྨི་ལམ་གྱི་སྣང་བ་དེ་དག་སངས་རྒྱས་ཀྱི་ཞིང་དང༌། ཡི་དམ་གྱི་ལྷར
བསྒྱུར་ཞིང༌། རང་ཉིད་སངས་རྒྱས་ལ་སོགས་པར་བསྒྱུར་ཏེ། རྫུ་འཕྲུལ་དུ་མ༌བསྟན༌པར༌བསྒྱུར༌བ༌དང༌།
གཅིག་ལས་མང་པོར་བསྒྱུར་བ་དང༌། མང་པོ་ལས་གཅིག་ཏུ་བསྒྱུར་བ་དང༌། ས་ཆུར་བསྒྱུར་བ་ལ་སོགས་པ་
ནས། ཆོས་ཐམས་ཅད་སྐྱེ་བ་མེད་པར་བསྒྱུར་ཞིང་བསྒོམ་མོ། །དེ་ནས་གཅད་པ་ནི། ཉིན་དུས་སྣང་ཐོག་ཏུ་རིག་
པའི་སྤྲོས་པ་སྐད་ཅིག་སྐད་ཅིག་གིས་བཅད་པས་རྨི་ལམ་དུའང་འཆར་ཏེ། རྨི་ལམ་སྣང་དུས་ངོས་བཟུང་ནས།
སྐྱེ་མེད་སྣང་ཡུལ་དང་བྲལ་བའི་ངང་དུ་རྟོག་པའི་འཕྲོ་འདུ་བཅད་ནས་བསྒོམས་པས་ཅི་ཞིག་ནས་རྨི་ལམ་རང་
འགགས་ལ་ཆོད་ནས། ཉིན་མཚན་ཆོས་ཉིད་ཀྱི་འཁོར་ལོ་ལ་གནས་པས། བག་ཆགས་འཁྲུལ་སྣང་གི་ཡུལ་
དང་འཛིན་པ་ཐམས་ཅད་རང་ཞི་ལ་དབྱིངས་སུ་ཐིམ་པར་འགྱུར་རོ། །དེའང་དང་པོ་ཟིན། བར་དུ་འབྱོངས། ཐ་

མ་དབྱིངས་སུ་ནུབ་པའོ། །རྨི་ལམ་མེད་དུས་ཉིན་སྣང་ལྟར་ཁྲ་ལམ་མེ་བ་སྣང་ཡུལ་རྣམས་གཉིད་དུ་སོང་ཡང༌།
དབང་པོ་སོ་སོ་ལ་སྣང་ལ་གཉིད་དང་འོད་གསལ་འདྲེས་པས་དེར་འཛིན་མེད་པའི་ངང་ལ་གནས་པའོ། །བཞི་
པ་བག་ཆགས་ཀྱི་ཞེན་པ་གཅད་པ་བསམ་གཏན་གྱི་ཐུན་ལ་བསླབ་པ་ནི། ཡོད་པ་ཆེད་དུ་མི་སྤང༌། མེད་པ་ཆེད་
དུ་མི་བཙལ། ཡོད་པ་ལ་མངོན་པར་མི་ཞེན། མེད་པ་ལ་སེམས་ཁྲལ་མི་བྱ། བསྟོད་སྨད་ལ་ཆགས་སྡང་མི་བྱ།
སྣང་གྲགས་སྒྱུ་མར་ཤེས་པས་སྤྱད། རྣམ་རྟོག་འདས་པའི་རྗེས་མི་གཅད། མ་འོངས་པའི་མདུན་མི་བསུ། ད་
ལྟར་གྱི་དྲན་རིག་ལ་སྤང་གཉེན་གྱི་འཁྲིས་མི་གདགས། ཐ་མལ་གྱི་ཤེས་པ་རང་སོར་གཅོས་བསླད་དང་བྲལ་
བར་བསྐྱང༌། སྣང་བ་སྣང་ཐོག་ཏུ་གྲོལ་བ། རྨི་ལམ་རང་ངོ་ཤེས་པས་འཇིགས་སྣང་གྲོལ་བའམ། ཐོ་ཡོར་རང་
ངོ་ཤེས་པས་མིར་འཛིན་རང་གྲོལ་ལ་སོང་བ་ལྟར་བསླབ། རིག་པ་རང་ཐོག་ཏུ་གྲོལ་བ། གཟུགས་བརྙན་མེ་
ལོང་དུ་ཤར་བས་རང་མཚན་དུ་ཞེན་འཛིན་མེད་པར་ཤར་གྲོལ་གཉིས་མེད་དུ་སོང་བ་ལ་བསླབ། སྣང་སེམས་
གཉིས་མེད་དུ་འདྲེས་པས་ལན་ཚྭ་ཆུ་ལ་ཐིམ་པ་ལྟར་རོ་མཉམ་རིས་མེད་དུ་ཤེས་པས་ཡུལ་སེམས་འཛིན་པ་སྟོང་
པ་གདོད་མའི་ཆོས་ཉིད་ལ་བསླབ་པར་བྱའོ། །དེས་ནི་བག་ཆགས་རང་གྲོལ་དུ་སོང་བས་རྗེས་མེད་ནམ་མཁའི་
བྱ་རྗེས་ལྟར་འགྱུར་བའོ། །དེའི་ཚེ་སྐད་ཅིག་ཟང་ཐལ་གྱི་ཤེས་པ་བག་ཆགས་ཀྱི་འཕྲོ་མཐུད་མེད་པར་གནས་སོ།།
གསུམ་པ་ཐམས་དེས་གྲུབ་པའི་དགོངས་པ་ནི། སྣང་སྲིད་གཞིར་བཞག་ཅེས་བྱ་སྟེ། དེའི་ཚེ་སྣང་བ་ཡུལ་སྲིད་པ་
སེམས་ཀྱིས་བསྡུས་པའི་ཆོས་ཐམས་ཅད་མ་སྤང་བར། གཞི་གདོད་མའི་ཆོས་ཉིད་ཀྱི་ངང་དུ་བཞག་ནས།
བཅོས་བསླད་དང་རེ་དོགས་མེད་པར་རྒྱ་མཚོ་རླུང་གིས་མ་བསྐྱོད་པའི་ངང་ལྟར་གནས་པའི་ཕྱིར་རོ། །དེའི་ཚེ་
ལུས་བདེ་བ། ངག་གསལ་བ། སེམས་མི་རྟོག་པའི་ཉམས་གསུམ་རང་ཆས་སུ་ཁོང་ནས་འཆར་ཞིང་ཡེ་བདེ་ཆོས་
ཉིད་ཀྱི་འཁོར་ལོ་ལ། བློ་བདེ་ཆུ་བོའི་རྒྱུན་བཞིན་གནས་པས། བབ་བདེ་ཡེ་ཤེས་ཀྱི་དགོངས་པ་གྲུབ་པའི་དུས་
སོ། ། ། །
དོན་གསུམ་པ་སྤྱོད་པ་ལ་རྒྱུན་དུ་བྱེད་པའི་རྣལ་འབྱོར་ལ་ཡང་གསུམ་ལས། དང་པོ་སྤྱོད་པའི་ངོ་བོ་ངོས་གཟུང་
བ་ནི། ལྟ་སྒོམ་གྱི་ངོ་བོ་མཉམ་གཞག་ན་ཇི་ལྟར་ཡོད་པའི་ངང་དང༌། རྗེས་ཐོབ་བསྲེས་ནས་བོགས་འབྱིན་པར་
བྱེད་པ་སྟེ། དེའང་ལྟ་སྒོམ་གནད་དུ་འགྲོ་བའི་གྲོགས་ཀྱི་གཙོ་བོ་སྤྱོད་པ་ཡིན་ལ། དེའང་རང་གི་ཉམས་ལ་གང་
ཕན་གྱི་སྤྱོད་པ་རིམ་པར་སྤྱད་ཅིང༌། དུས་དང་འབྲེལ་བར་བྱ་བ་ཡིན་ནོ། །གཉིས་པ་དེའི་ཐབས་གོམས་པར་བྱ་
བ་ལ་གསུམ་ལས། ལས་དང་པོ་པའི་སྤྱོད་པ་ནི། མི་དགེ་བ་ཆ་དང་བཅས་པ་དོར་ཞིང༌། དགེ་བ་ཆ་དང་བཅས་
པ་སྤེལ་བ་སྟེ། རྣལ་འབྱོར་པས་ཀྱང་སྤང་བླང་ཤེས་ནས། བླ་མ་དམ་པའི་དྲུང་དུ་སོང་ལ། ཐོས་པས་ཆོས་དང་

ཆོས་མ་ཡིན་པ་ཤེས་ཤིང༌། ཟབ་མོའི་གདམས་པ་ཁ་ཚང་བ་ཉན་ལ་ཚིག་གི་སྒྲོ་འདོགས་གཅད་ཅིང༌། བསམ་
པས་དེའི་དོན་ནོར་འཁྲུལ་མེད་པའི་གནད་མི་འཕྱུགས་པར་བྱ་ཞིང༌། འཁོར་བ་ལས་བློ་ལྡོག་པའི་ཐབས་ལ་
བསླབ་བོ། །སྙིང་པོ་ལྷུར་བླང་བའི་སྤྱོད་པ་ནི། དེ་ནས་རྒྱུས་མེད་པའི་ས་ཕྱོགས་སུ་ཕྱིན་ལ། སྤྲང་པོའམ་
དྭགས་ལྟར་གཅིག་པུར་བླ་མའི་གདམས་ངག་ལ་སྤྱད་དེ་ཟས་གོས་ངན་ངོན་གྱིས་ཆོག་ཤེས་པར་བྱས་ལ།
གདམས་པ་གཞན་ལ་ངོ་མཚར་དུ་མི་འཛིན་པས་རང་གི་མན་ངག་ལ་ཡིད་ཆེས་པར་བྱ་ཞིང༌། བྱ་བྱེད་རྩོལ་སྒྲུབ་
ཀྱི་ཆོས་ཚེ་འདིའི་འཁྲི་བ་དང་བཅས་པ་ཐམས་ཅད་ལིངས་ཀྱིས་བསྐྱུར་ནས་བསྲན་ཚུགས་པར་བྱས་ཏེ། སྔོན་དུ་
འཁོར་འདས་རུ་ཤན་འབྱེད་པའི་སྤྱོད་པས་ལུས་ངག་ཡིད་གསུམ་གྱི་ཞེན་པ་ལོག་པར་བྱ་ཞིང༌། དེ་ནས་སུ་དང་
ཡང་འབྲེལ་འདྲིས་མེད་པར་ལྐུགས་པ་ལྟ་བུའི་སྤྱོད་པས་ངག་གཅད་ལ། བརྡ་ཙམ་ཡང་མི་བྱ་བར་བུ་ཆུང་ལྟ་
བུའི་སྤྱོད་པ་ཚོགས་དྲུག་ལྷུག་པར་གློད་ནས་ཆོས་ཉིད་ཀྱི་དོན་ལ་བསྒོམ་པར་བྱའོ། །བརྟུལ་ཞུགས་ལམ་སློང་གི་
སྤྱོད་པ་ནི། དེ་ནས་མི་ཕོད་པ་ལ་ཐོག་འགེལ་དུ་བྱས་པས། སེམས་ཀྱི་འཁྲི་བ་བཙན་ཐབས་སུ་བཅད༌ཅིང༌།
གཙང་གཙོག་མེད་པ། ཁྱི་ཕག་ལྟ་བུའི་སྤྱོད་པས་བླང་དོར་གྱི་ཞེན་པ་དོར་བ་དང༌། ཤུགས་འབྱུང་འགགས་མེད་
སྨྱོན་པ་ལྟ་བུའི་སྤྱོད་པས་རིག་པའི་སྣ་མི་བསྐྱིལ་བར་ཟང་ཐལ་ལ་སྤྱོད་པས། སྣང་བ་ཐམས་ཅད་གྲོགས་སུ་
འཆར་བ་ཡིན་ནོ། །དེ་ནས་གཞན་གྱི་མི་དད་པ་བསྒྱུར་ནུས་པ་དང༌། གསད་པ་གསོ་ནུས་པ་དང༌། འབྱུང་བཞི་
དབང་དུ་བསྒྱུར་བའི་རྫུ་འཕྲུལ་འགྲུབ་དུས། ཞེན་པའི་འཁྲིས་བག་ལ་ཉལ་བ་གཅད་པའི་ཕྱིར། རིག་པ་བརྟུལ་
ཞུགས་ཀྱི་སྤྱོད་པ་ཚོང་དུས་ལ་སོགས་པར་ཡང་བྱས་པས་ནང་གི་ཉོན་མོངས་པ་ཆོད་པ་དང༌། ཕྱིའི་སྣང་བ་
དབང་དུ་འདུས་པ་དུས་མཉམ་དུ་འབྱུང་ངོ༌། །དེ་ལྟ་བུའི་སྤྱོད་པ་ལ་མིང་དུ་བཏགས་ན། སྣང་བ་དབང་བསྒྱུར་གྱི་
སྤྱོད་པ་ཞེས་བྱའོ། ། ། །
གསུམ་པ་ཐབས་དེས་གྲུབ་པའི་དགོངས་པ་ནི། དེའང་དང་པོ་ཐ་མལ་ལས་ལོག་ནས་རང་རྒྱུད་ཆོས་དང་མཐུན་
པས་ཞི་ཞིང་དུལ་བ་ཉོན་མོངས་པ་སྤང་པ་ལ་ཞུགས་ཏེ། ངེས་འབྱུང་དང་སྐྱོ་ཤས་དྲག་པོ་འབྱུང་བའོ། །བར་དུ་
གང་སྣང་རང་གྲོལ་དུ་སྤྱད་པས་རེ་དོགས་སྤང་བླང་ཞིག་ནས། ཉོན་མོངས་པ་མངོན་གྱུར་དངོས་སུ་སྤངས་ཤིང་
སྣང་སེམས་ཆོས་ཉིད་དུ་ཤར་བའོ། །ཐ་མར་ཅིར་སྣང་ཡོངས་གྲོལ་དུ་ཤར་བས་དུས་བཞི་ཆོས་ཉིད་དུ་གནས་ཏེ་
རིག་པ་ཕྱོགས་ཡན་དུ་སོང་བས་དགོངས་པ་ཐུན་མཚམས་ལས་འདས་པའོ། །དེ་ཐམས་ཅད་ལ་སྣང་བ་ཅེར་
གཞག་གི་སྤྱོད་པ་ཞེས་བྱ་སྟེ། སྣང་བའི་ཐོག་ཏུ་ཅེར་གྱིས་བཞག་དུས་སྤང་བླང་གཉིས་འཛིན་ལས་གྲོལ་བའི་
ཕྱིར་རོ། །དེ་ལྟ་བུའི་དགོངས་པ་ནི། རིག་པའི་རྩལ་ཕྱིར་འཕྲོ་བ་ལ་སྦྲང་བའི་ཕྱིར་སྣང་སྲིད་གཞིར་བཞེངས་ཀྱི་

དགོངས་པ་ཞེས་བྱའོ། །དེའང་ཤར་བ་གཞིའི་ཆོས་ཉིད་ཀྱི་ངང་ལས་ཤར་བས་བཞེངས་པ་ཞེས་བྱ་བར་བཏགས་
སོ། །དོན་ལ་ཤར་བ་དང་ནུབ་པ་མེད་པའི་ཆོས་ཉིད་འཕོ་འགྱུར་མེད་པའོ། །དེ་ཡང་ཉོན་མོངས་པ་སྐྱེས་གྲོལ་
དུས་སྔ་ཕྱི་མེད་པར་དག་པས་མ་སྤངས་ཡེ་གྲོལ་གྱི་སྤྱོད་པ་ཞེས་བྱའོ། ། །
དོན་བཞི་པ་འབྲས་བུ་ལ་རྒྱུན་དུ་བྱེད་པའི་རྣལ་འབྱོར་ལའང་གསུམ་ལས། དང་པོ་འབྲས་བུ་ངོས་གཟུང་བ་ནི།
རང་རིག་ཡེ་སངས་རྒྱས་འབྲས་བུ་ལྷུན་གྲུབ་ཆེན་པོ་རང་ལ་གནས་པ་ཉིད་རང་ངོ་ཤེས་ཐོག་ཏུ་རྩལ་སྦྱོང་དུས།
ཉོན་མོངས་པ་རང་སངས་རང་དག་ལ་སོང་ནས། རང་རིག་གཅེར་བུ་ལྷིང་པར་གསལ་བ་ཉིད་རེ་དོགས་བཅོས་
བསླད་དང་བྲལ་བའི་ཆ་ནས། ཉི་མ་སྤྲིན་ལས་གྲོལ་བའམ། འཁྲུལ་པ་རང་རྒྱུད་པའི་ངང་དུ་མི་རྟོག་པ་དང་། དྲི་
བཅས་དང་པོ་དང་འདྲ་བར་མི་ལྡོག་པས། བསེ་ཤིང་གི་འབྲས་བུ་ལྟ་བུ་དང༌། རང་ས་འགྱུར་མེད་ལ་ཟིན་ནས་
རང་དབང་ཐོབ་པ་རྒྱལ་རིགས་སྤྱི་བོ་ནས་དབང་བསྐུར་བ་ལྟ་བུའོ། །དེའང་འབྲས་བུ་རང་ཆས་འོད་གསལ་དྲི་
བཅས་ཀྱི་ཁམས་དེ་ཉིད་རང་ངོ་ཤེས་ནས་དྲི་མ་ཇེ་དག་ལ་སོང་སྟེ། དྲི་མ་ཐམས་ཅད་དང་བྲལ་དུས་ཀྱི་བར་
རྣམས་ལ་འདིར་འབྲས་བུ་ཞེས་བརྗོད་པས། དེའི་ངོ་བོ་ལ་ལྟོས་ནས་ཉི་མའི་དཀྱིལ་འཁོར་ལྟར་དྲི་མ་ཡོད་མ་
མྱོངས་པས་དང་པོའི་གྲོལ་ས་བཤད་ཀྱང་བར་དུ་རྐྱེན་གྱི་སྒྲིབ་པ་སྤྲིན་དང་འདྲ་བ་ཐ་མལ་འཁོར་བའི་ལུས་ངག་
སེམས་གསུམ་དང་མ་བྲལ་རིང་ལ། ཁམས་ལ་སེམས་ཀྱི་སྒྲིབ་པ་ལྡན་པས་སེམས་ཅན་ཞེས་བཏགས་ཏེ། ལམ་
དུ་སེམས་དང་ཡིད་དང༌། རྣམ་ཤེས་ཐམས་ཅད་དང་བྲལ་བའི་དོན་བསྒོམས་པས། དྲི་མ་རང་སངས་ལ་དག་
པའི་ཆ་ནི་བྲལ་བའི་འབྲས་བུ་སྟེ། གནས་སྐབས་སྣང་བ་བཞི་དང༌། མཐར་ཐུག་དབྱིངས་སུ་ཕྱིན་པ་རྣམ་པ་
གཉིས་ཏེ་མཚན་ཉིད་ལྟར་ན་ལམ་ལྔས་སློབ་མི་སློབ་ལ་ཟེར་རོ། །དེ་ཉིད་མཐར་ཐུག་གི་འབྲས་བུ་ཡིན་པས་
དང་པོའི་གྲོལ་ས་ཞེས་བཏགས་ཀྱང་དང་པོ་ཞིག་ནས་འོང་སར་ཕྱིས་ཕྱིན་པ་ལྟ་བུ་མ་ཡིན་པ་དང༌། དྲི་མ་དང་
ལྡན་མི་ལྡན་ཡོད་པས། གཞི་དང་འབྲས་བུ་ཤན་འབྱེད་པར་བྱ་དགོས་སོ། ། ། །
དོན་གཉིས་པ་ཐབས་གོམས་པར་བྱ་བ་ནི། ནང་དུ་གནས་པའམ་ཕྱིར་ཤར་བ་རང་གྲོལ་ལ་སོང་དུས། རིག་པ་
ཅོག་བཞག་ངང༌གནས་ལ་བསླབ་ཅིང༌། ངང༌དེ་ཉིད་སངས་རྒྱས་ཀྱི་དགོངས་པར་ཐག་ཆོད་ནས། རེ་དོགས་
བཅོས་བསླད་མེད་པར་ཕྱམ་བརྡལ་བ་ནི། རིག་པ་ཅོག་གཞག་གི་མན་ངག་ཅེས་བྱ་སྟེ། རང་རིག་ཡེ་སངས་
རྒྱས་ཐོག་རང་ངོ་ཤེས་ནས་བཞག་པའི་ཕྱིར་རོ། །དེའང་མི་འགྱུར་བའི་གདམས་པ་གསུམ་དང་ལྡན་པ་གཅེས་སོ།།
གང་ཞེ་ན། རྒྱལ་པོ་གདན་ས་ཟིན་ནས་མི་འགྱུར་བ་ནི། རྒྱལ་པོ་ནོན་པོ་ཆེ་རྒྱལ་སར་ཐོན་དུས། ཕོ་བྲང་དུ་ཁྲི་
ལས་མ་གཡོས་པ་ཙམ་གྱིས། སྐྱེ་བོ་ཕྱི་ནང་བར་གསུམ་ཐམས་ཅད་འཁྲུགས་འཚེ་མེད་པར་གནས་པ་ལྟར།

རིག་པ་ལྷུན་གྲུབ་ཀྱི་རྒྱལ་པོ་སྙིང་གར་གནས་པ་རང་ངོ་ཤེས་ཏེ། ཡིན་ལུགས་རེ་དོགས་མེད་པའི་ཚེ་ན། བག་
ཆགས་སྣ་ཚོགས་པའི་ཀུན་གཞི་ཚོགས་བརྒྱད་དང་བཅས་པ་ཡེ་དག་ལ་ཕྱམ་གྱིས་སོང་བའོ། །བློན་པོ་བཙོན་དུ་
བཟུང་བས་མི་འགྱུར་བ་ནི། བཀའ་བློན་གྲོས་ཅན་གཞན་གྱིས་བཟུང་ན། དེའི་ཚེ་རྒྱལ་པོའི་ཡང་ཉན་དགོས་པ
ལྟར། ཡིད་ཀྱི་རྣམ་ཤེས་འགྱུ་བ་ཆད་དུས། རིག་པའི་རྒྱལ་པོའི་གཅིག་ཏུ་ཉན་པ་སྟེ། ངོ་བོ་ལ་གནས་པའོ། །
འབངས་ཆམ་ལ་ཕབ་པས་མི་འགྱུར་བ་ནི། རྒྱལ་པོས་ཡུལ་འཁོར་ཆམ་ལ་ཕབ་པས་ཅི་བསྒོ་བ་ཉན་དགོས་པ་
ལྟར། སྒོ་ལྔའི་རྣམ་ཤེས་འཆར་གཞི་སྟོངས་པས་འཁོར་བའི་མིང་མེད་པའོ། །དེའང་འཁོར་བའི་ཆོས་ཐམས་
ཅད་ནི། སེམས་ལ་བརྟེན་པས་སེམས་ཀྱི་ངོ་བོ་དག་དུས་འཁོར་བ་དག་པའོ། །འདས་པའི་ཆོས་རྣམས་རིག་
པའི་ཡེ་ཤེས་ལ་བརྟེན་པས་རིག་པ་ཡིན་ཐོག་ཏུ་བཞག་པས་སངས་རྒྱས་རང་ཆས་སུ་འཆར་བའི་གནད་ཐམས་
ཅད་དེ་གཉིས་སུ་འདུས་པ་ཡིན་ནོ། །འདིར་དེ་གཉིས་ཀྱི་ཁྱད་པར་ཅུང་ཟད་བཤད་ན། སེམས་ཀྱི་ངོ་བོ་ནི་མ་
རིག་པ། རིག་པའི་ངོ་བོ་ནི་ཡེ་ཤེས། སེམས་ཀྱི་ངོ་བོ་ནི་ལས་དང་བག་ཆགས་ཀྱི་རྟེན་ཅན། རིག་པའི་ངོ་བོ་ནི་
ལས་དང་བག་ཆགས་ཀྱི་རྟེན་མ་ཡིན་པ། སེམས་ཀྱི་ངོ་བོ་ནི་གཟུང་འཛིན་འཁྲུལ་པའི་རང་བཞིན། རིག་པའི་ངོ་
བོ་ནི་གཟུང་འཛིན་དང་བྲལ་བས་མ་འཁྲུལ་པའི་རང་བཞིན། སེམས་ཀྱི་ངོ་བོ་ནི་སྤྲོས་པའི་མཐའ་དང་བཅས་པ།
རིག་པའི་ངོ་བོ་ནི་སྤྲོས་པ་ཐམས་ཅད་དང་བྲལ་བ། སེམས་ཀྱི་ངོ་བོ་ནི་ཀུན་གཞི་དང་ཚོགས་བརྒྱད། རིག་པའི་
ངོ་བོ་ནི་ཀུན་གཞི་ཚོགས་བརྒྱད་ལས་འདས་པ། སེམས་ཀྱི་ངོ་བོ་ནི་གཉིས་འཛིན་འཁོར་བ། རིག་པའི་ངོ་བོ་ནི་
གཉིས་མེད་མྱང་འདས། སེམས་ཀྱི་ངོ་བོ་ནི་རླང་ལས་རླུང། ཞོན་རིག་གདངས། རིག་པའི་ངོ་བོ་ནི་རླུང་ལས་རླུང་
དག་པའི་ཡེ་ཤེས་ཀྱི་རླུང་འགྲོ་འོང་དང་བྲལ་བ། མེད་རང་གསལ། སེམས་ཀྱི་ངོ་བོ་ནི་འདུས་བྱས་རྐྱེན་དབང༌། རིག་
པའི་ངོ་བོ་ནི་འདུས་མ་བྱས་རྐྱེན་བྲལ། སེམས་ཀྱི་ངོ་བོ་ནི་རིག་པ་ལ་ལྟོས་པ། རིག་པའི་ངོ་བོ་ནི་སེམས་ལ་མི་
ལྟོས་པ། སེམས་ཀྱི་ངོ་བོ་ནི་སྐྱེ་འགགས་ལྟར་སྣང་བ། རིག་པའི་ངོ་བོ་ནི་འཕོ་འགྱུར་མེད་པ། སེམས་ཀྱི་ངོ་བོ་
སྤང་བྱའི་སྒྲིབ་པ། རིག་པའི་ངོ་བོ་ཐོབ་བྱའི་ཡེ་ཤེས། སེམས་ཀྱི་ངོ་བོ་གློ་བུར་འཁྲུལ་རྟོག རིག་པའི་ངོ་བོ་ཡེ་
གནས་ཆོས་སྐུའོ། །འདི་དག་ཀྱང་མཚོན་པ་ཙམ་སྟེ། རྒྱས་པར་མཐའ་ཡས་ཀྱང་། གནས་དང་། ལམ་དང༌། སྒོ་
དང༌། རྩལ་དང༌། འཕྲད་ཚུལ་དང༌། རྒྱབ་གྱེས་ཚུལ་དང༌། དྲུག་གིས་ཤེས་པར་བྱ་སྟེ། དེའང་སེམས་འཕྲོ་འདུ་
དང་བཅས་དུས་རིག་པ་མངོན་དུ་མི་གསལ་ལ། རིག་པ་རང་དྭངས་སུ་གནས་དུས་སེམས་མི་གསལ་ཏེ།
གཅིག་ཤར་བ་དང་གཅིག་འགག་པར་འདྲ་བ་སྣང་སྟེ། རིག་པ་གནས་པའི་ཚེ་རིག་གདངས་གཞི་ལ་ཐིམ་པས་
སེམས་དར་ཅིག་འགགས་ལ། ཐ་མ་རྡོས་བཅས་འོད་དུ་དེངས་པའམ། བོར་དུས་རླུང་འགག་པས་འགགས་པ་

ཡིན་ནོ། །སེམས་ཤར་དུས་གདངས་དངོས་སུ་སྣང་བས། རིག་པའི་ངང་མི་གསལ་བའི་ཕྱིར་འགགས་པ་ལྟ་བུ་
ཅིག་བྱུང་ཡང་འགགས་པ་མེད་དེ། སྐྱེ་འགགས་མེད་པའི་ཕྱིར་རོ། །དེ་ལྟར་ན་སེམས་དང་ཡེ་ཤེས་ཕྱེད་པ་གལ་
ཆེ་སྟེ། དེ་ལྟར་སྒོམ་པ་ཐམས་ཅད་ཀྱང་དེ་ཡིན་ལ། རླུང་རིག་གི་དག་ཚུལ་ཐམས་ཅད་ཀྱང་དེ་ཡིན་ལ། ཐ་མ་
གྲོལ་དུས་ཀྱང་སེམས་དག་པས་སྒྲིབ་པ་དག་པའི་རིག་པ། སྐུ་དང་ཡེ་ཤེས་སུ་གནས་པའི་དགོངས་པ་དང༌།
གནད་ཐམས་ཅད་དེར་ཐུག་པའི་ཕྱིར་རོ། །ཐེག་པ་ཐུན་མོང་ལས་དེ་གཉིས་མ་ཕྱེད་པས་བྱང་ཆུབ་བསྐལ་པའམ་
ཚེ་རབས་སུ་མི་ཐོབ་པ་དང༌། ཐུན་མོང་མ་ཡིན་པས་ཡིད་ལས་འདས་པའི་ཆོས་སྐུ་སྐད་ཅིག་གིས་རང་ངོ་ཤེས་
པས་ཚེ་གཅིག་གིས་རླུང་རིག་དག་ནས་སངས་རྒྱ་བའི་གནད་ཀྱང་དེ་ཡིན་ནོ། །བླུན་པོ་མཁས་པའི་ང་རྒྱལ་ཅན་
རྣམས་དང༌། རྨོངས་པ་གཏི་མུག་གི་མུན་རྡོ་འཕེན་པ་རྣམས་ཀྱིས་མི་ཤེས་པའི་གནད་གསང་བ་ནི། རྡོ་རྗེ་ཐེག་
པའི་རྩེ་མོར་ཕྱིན་པའི་ཁྱད་པར་གྱི་ཆོས་ཟབ་མོ་ཡིན་པས། ཡང་མཛོད་དུ་ཨ་ཐམ་མོ། །དེ་ལྟ་བུའི་ངང་དུ་བཞག་
པ་ལ་བརྩོན་པས་ཉམས་སུ་བླང་ངོ༌། །གསུམ་པ་ཐབས་དེ་ལས་བྱུང་བའི་དགོངས་པ་ནི། དེའི་ཚེ་རིག་པ་རང་
སོར་གནས་པས་ལུས་ངག་ཡིད་གསུམ་གྱི་སེམས་སྣང་བག་ཆགས་དང་བཅས་པ་རང་དག་ནས། རིག་ཀྱང་མི་
འཕྲོ་བས་འདོད་པའི་སེམས་ལས་གྲོལ། གསལ་ཡང་མི་འཛིན་པས་གཟུགས་ཀྱི་སེམས་ལས་གྲོལ། མི་རྟོག་
ཀྱང་རིག་གདངས་ཡུལ་སྣང་མ་འགགས་པས་གཟུགས་མེད་ཀྱི་སེམས་ལས་གྲོལ་ཏེ། སྲིད་པ་གསུམ་དུ་སྐྱེ་བའི་
ལས་དང་ཉོན་མོངས་བག་ཆགས་དང་བཅས་པ་གང་ཡང་མེད་པ་ནི། སྲིད་གསུམ་ཀ་དག་ནི་དགོངས་པ་ཞེས་བྱ་
སྟེ། ཡེ་བདེ་ཆོས་ཉིད་ཀྱི་ངང་དུ་གནས་པའོ། །འདིའི་དུས་ན་རིག་པ་གཞི་ལ་གནས་དུས་འཁྲུལ་པ་དབྱིངས་སུ་
ཐིམ་པས། ཀ་དག་ཆོས་ཟད་དུ་གྲོལ་ལ། རིག་ངོར་ཡུལ་ལྔ་སྣང་དུས་གཞིར་བཞེངས་ཡེ་ཤེས་སུ་གསལ་བས།
ཉོན་མོངས་པ་ཆོས་ཉིད་དུ་གྲོལ་བ། སྦྲུལ་གྱི་མདུད་པ་བྱ་ལོང་མེད་པར་རང་གྲོལ་བ་ལྟ་བུ་འབྱུང་སྟེ། དོན་ལ་
ཉོན་མོངས་པ་ཡོད་མ་མྱོངས་པའི་གནད་ཀྱིས་སྐྱེ་མ་མྱོངས་སྐྱེ་མ་མྱོངས་པས་རིག་པ་དངས་སངས་སངས་འདྲ་
བར་དུས་མཉམ་པར་བྱུང་བ་ཡང་དེ་ཡིན་ནོ། །དེ་ལྟར་རིག་པ་ངོ་མཐོང་གི་རྣལ་འབྱོར་པས་འབྲས་བུ་རང་ཆས་
སུ་ཤེས་ནས། རིག་པ་རང་ཐོག་ཏུ་གནས་པའི་ངང་ལས། སྤང་བླང་དུ་མི་བྱེད་པར་འཇོག་ནུས་པ་ནི། རེ་དོགས་
གཉིས་འཛིན་དང་བྲལ་བའི་འབྲས་བུ་ཞེས་བྱ་སྟེ། གནས་སྐབས་སུ་སེམས་ཀྱི་འཁྲུལ་པ་རང་དག ལས་ཀྱི་རླུང་
འགྱུ་བ་སྟོངས་ནས། སྤྱན་དང་མངོན་ཤེས་ལ་སོགས་པའི་ཡོན་ཏན་ཕྱོགས་མེད་དུ་འཆར་ཞིང༌། ཁམས་ལ་ཡོད་
པའི་དྲི་མ་རྣམས་དག་པར་བྱེད་པའོ། །མཐར་ཐུག་རིག་པའི་ནུས་པའམ་རྩལ་མངོན་དུ་གྱུར་ནས་དྲི་མ་མཐའ་
དག་དང་བྲལ་བའི་དེ་བཞིན་ཉིད་བྱང་ཆུབ་ཅེས་བྱ་བའི་ངོ་བོ་མངོན་དུ་གྱུར་ཏེ། རང་དོན་ཆོས་སྐུ་ལྷུན་གྲུབ་ཆེན་

པོ་གདོད་མའི་དབྱིངས་ན་ནང་གསལ་གནམ་སྟོང་གི་ཟླ་བ་ལྟར་སྐུ་དང་ཡེ་ཤེས་སུ་འདུ་འབྲལ་མེད་པ་སངས་
རྒྱས་ཉིད་ཀྱི་ངོ་ཁ་ལས་གཞན་ལ་མི་སྣང་བའི་ངང་ནས། གཞན་དོན་གཟུགས་སྐུ་རྣམ་གཉིས་འཁོར་བ་ཇི་སྲིད་
བར་དུ་གདུལ་བྱའི་ངོ་ཁ་ལ་སྣང་ནས་ལྷུན་གྱིས་གྲུབ་པའི་མཛད་པས། འགྲོ་བའི་དོན་ཕུན་སུམ་ཚོགས་པ་འབྱུང་
བ་ནི། ནོར་བུ་དང༌། དཔག་བསམ་གྱི་ཤིང་དང༌། ཆུ་ཟླ་ལྟར་དབྱིངས་ལས་མ་གཡོས་པར། རང་བྱུང་དུ་མོས་
པའི་དབང་གིས་འབྱུང་ངོ༌། །དེ་ཡང་སྐུ་གསུམ་ལས་འཇུག་པའི་མདོ་ལས། སངས་རྒྱས་ཆོས་ཀྱི་སྐུ་ནི་དེ་བཞིན་
གཤེགས་པ་རྣམས་ཀྱི་ངོ་ཁ་ལ་སྣང༌ངོ༌། །ལོངས་སྤྱོད་རྫོགས་པའི་སྐུ་ནི་ས་ཐོབ་པའི་བྱང་ཆུབ་སེམས་དཔའ་
རྣམས་ཀྱི་ངོ་ཁ་ལ་སྣང་ངོ་། །སྤྲུལ་པའི་སྐུ་ནི་བྱིས་པ་སོ་སོའི་སྐྱེ་བོ་རྣམས་ཀྱི་ངོ་ཁ་ལ་སྣང་ངོ༌། །ཞེས་སོ།།
དེའང་དབྱིངས་ཀྱི་སྐུ་ལས་གདུལ་བྱའི་ངོར་སྣང་བའི་སྐུ་མཆེད་པ་ནི་ཟླ་གཟུགས་ལྟ་བུ་སྟེ། མདོ་སྡེ་རྒྱན་ལས།
ཆུ་དང་ནམ་མཁའ་ཟླ་གཟུགས་བཞིན། །ཞེས་སོ། །འབད་རྩོལ་དང་རྣམ་རྟོག་མེད་པའི་ཆ་ནས་ནོར་བུ་ལྟ་བུ་སྟེ།
འཇུག་པ་ལས། ཞི་སྐུ་དཔག་བསམ་ཤིང་ལྟར་གསལ་གྱུར་ལ། །ཡིད་བཞིན་ནོར་བུ་ཇི་བཞིན་རྣམ་མི་རྟོག །
འགྲོ་གྲོལ་བར་དུ་འཇིག་རྟེན་འབྱོར་སླད་རྟག །འདི་ནི་སྤྲོས་དང་བྲལ་ལ་སྣང་བ་ཡིན། །ཞེས་སོ། །དབྱིངས་སུ་
འཇུག་པ་ཞི་བའི་དུས་ན། སེམས་ཀྱི་སྤྲོས་པ་ཐམས་ཅད་འགགས་ནས་ཡེ་ཤེས་གཅིག་ཏུ་གསལ་བ་ཡང་དེ་ཉིད་
ལས། ཤེས་བྱའི་བུད་ཤིང་སྐམ་པོ་མ་ལུས་པ། །བསྲེགས་ནས་ཞི་སྟེ་རྒྱལ་རྣམས་ཆོས་སྐུ་ལ། །དེ་ཚེ་འགག་པ་
མེད་ཅིང་སྐྱེ་བ་མེད། །སེམས་འགག་པ་དེ་སྐུ་ཡི་མངོན་སུམ་མཛད། །ཅེས་སོ། །དེའང་སེམས་ཐམས་ཅད་
འགག་པའི་ཡེ་ཤེས་དམ་པ་ནི། རིག་པ་སྒྲིབ་པ་དང་བྲལ་བའི་ཚེ་མངོན་དུ་གྱུར་པ་ཡིན་ནོ། །འདི་དག་ནི་རྫོགས་
པ་ཆེན་པོ་བྱ་བྲལ་ལྷུན་གྱིས་གྲུབ་པའི་འབྲས་བུ་ལམ་དུ་བྱེད་པ་ཞེས་བྱའོ། ། །།
དེ་ལྟར་ངེས་དོན་སྙིང་པོའི་དོན་བསྡུས་པ། །རིག་པའི་ཉམས་ལེན་ཡང་ཟབ་ཁྲེགས་ཆོད་གནད། །མ་གབ་མངོན་
དུ་ཕྱུང་སྟེ་བཀོད་པ་ཡི། །དགེ་བས་འགྲོ་ཀུན་བྱང་ཆུབ་ཐོབ་པར་ཤོག །ཆོས་ཚུལ་བརྒལ་དཀའ་སྤྲོས་པའི་ཆུ་
གཏེར་ལས། །དོན་ཟབ་སྙིང་པོའི་གྲུ་ཆེན་འདིས་སྒྲོལ་ཏེ། །རྟོག་པའི་དྲ་བ་ཆུ་རླབས་རྙོག་མ་ཅན། །
ཚེགས་ཆེ་བུལ་ཆུང་བག་ཆགས་སོགས་པའི་གྲོགས། །གྲུབ་མཐའི་གཟེབ་དང་གཏི་མུག་སྒོམ་པའི་གཟེབ། །
ཀུན་ལས་གྲོལ་བྱེད་ཐེག་མཆོག་འདིར་ཞུགས་ཤིག །བདག་བློ་དམ་པའི་དྲིན་གྱིས་ངེས་པའི་དོན། །ཇི་བཞིན་
མཐོང་བའི་བློ་མིག་རབ་དག་པས། །ཚིག་ཉུང་དོན་དྲིལ་ཉམས་སུ་བླང་བདེ་བའི། །གནད་འདི་བཀོད་པས་
སྐལ་ལྡན་དགའ་བར་མཛོད། །གངས་རི་ཐོད་དཀར་རིན་ཆེན་སྙིང་པོའི་མགུལ། །ཡོན་ཏན་ཀུན་འབྱུང་དགའ་
བའི་སྐྱེད་ཚལ་དུ། །སྙིང་པོའི་དོན་མཐོང་སྦས་པའི་རྣལ་འབྱོར་པ། །ཀློང་ཆེན་རབ་འབྱམས་བཟང་པོས་སྣང་

བར་བྱས། །ཟབ་མོའི་གནད་བཞིན་ཕྱི་རབས་སྐལ་ལྡན་གྱིས། །ཉམས་སུ་ལོང་ལ་རང་རྒྱུད་གྲོལ་བར་མཛོད།།
ཕྱིས་ནས་གཞན་རྒྱུད་སྨིན་པའི་ནུས་ལྡན་དུས། །འགྲོ་བའི་དོན་ལ་སྐྱོ་ངལ་མེད་པར་མཛོད། །ཁྲེགས་ཆོད་ཀྱི་
རྒྱབ་ཡིག་ནམ་མཁའ་དྲི་མེད་ཅེས་བྱ་བ། ཐེག་པ་མཆོག་གི་རྣལ་འབྱོར་པ། ཀློང་ཆེན་རབ་འབྱམས་ཀྱིས་གངས་
རི་ཐོད་དཀར་གྱི་མགུལ་དུ་ལེགས་པར་བཀོད་པ་རྫོགས་སོ། །དཔལ་སྔགས༌ཀྱི་སྲུང་མ་ཨེ་ཀ་ཛ་ཊི༌དང༌།
གཟའི་དགེ་བསྙེན་རཱ་ཧུ་ལ་དང༌། དམ་མན་རྡོ་རྗེ་ལེགས་པ་གསུམ་པ་གཏད་དོ། །བཀའི་བྱ་ར་གྱིས་ལ་ཡི་གེ་
འདྲ་མིན་བྱེད་པ་དང་། སྣོད་མིན་ལ་བསྟན་ན་སྙིང་ཁྲག་འཐུངས་ཤིག སྐལ་ལྡན་ལ་མང་དུ་སྤེལ་ཅིག
༄༅། །ཐོད་རྒལ་གྱི་རྒྱབ་ཡིག་ཉི་ཟླ་གཟའ་སྐར་བཞུགས་སོ། །
ཐོད་རྒལ་གྱི་རྒྱབ་ཡིག་ཉི་ཟླ་གཟའ་སྐར་ཞེས་བྱ་བ། དཔལ་ཀུན་ཏུ་བཟང་པོ་ལ་ཕྱག་འཚལ་ལོ། །ཆོས་དབྱིངས་
མཁའ་ལ་ཡེ་ཤེས་གཟའ་སྐར་བཀྲ། །ཐུགས་རྗེའི་འོད་དཀར་འགྲོ་བློའི་མུན་པ་སེལ། །གདོད་མའི་མགོན་པོ་
ཀུན་ཏུ་བཟང་པོ་དང༌། །དཔལ་མགོན་བླ་མའི་ཚོགས་ལ་ཕྱག་འཚལ་ལོ། །དེང་འདིར་སྟོན་པས་ཆོས་ཀྱི་མཛོད་
དབྱེ་བ། །ཀུན་གྱི་ནང་ནས་རབ་ཟབ་སྙིང་པོའི་དོན། །རྡོ་རྗེ་སྙིང་པོ་ཐེག་མཆོག་རིན་ཆེན་ལས། །མངོན་སུམ་
འོད་གསལ་གནད་ཀྱི་རྒྱབ་ཡིག་བྲི། །འདིར་གསང་བ་སྙིང་ཏིག་གི་གནད་ངེས་པ་རྣམས་བསྡུ་ན་གསུམ་སྟེ།
གཞི་གཏན་ལ་དབབ་པ། ལམ་ཉམས་སུ་བླང་བ། འབྲས་བུ་གྲོལ་ས་བསྟན་པའོ། །དང་པོ་ལ་གསུམ་སྟེ། རང་
བཞིན་གཞིའི་གནས་ལུགས། དེ་ལས་སེམས་ཅན་གྱི་འཁྲུལ་ཚུལ། སེམས་དང་ཡེ་ཤེས་ཀྱི་དབྱེ་བའོ། །དང་པོ་
ལའང་གསུམ་ལས། རང་བཞིན་གདོད་མའི་སྤྱི་གཞི་ནི། ཁམས་རང་བཞིན་གྱིས་རྣམ་པར་དག་པ་བདེ་
གཤེགས་པའི་སྙིང་པོ་འོད་གསལ་བའི་དབྱིངས། ངོ་བོ་རང་བཞིན་ཐུགས་རྗེ་གསུམ་དུ་གནས་སོ། །དེའང་ངོ་བོ་
སྟོང་པ་ཆོས་ཀྱི་སྐུ། རང་བཞིན་གསལ་བ་ལོངས་སྤྱོད་རྫོགས་པའི་སྐུ། ཐུགས་རྗེ་རིག་པ་སྤྲུལ་པའི་སྐུར་གནས་
པས། སྐུ་དང་ཡེ་ཤེས་འདུ་འབྲལ་མེད་པའི་དགོངས་པ། ཉི་མའི་སྙིང་པོ་ལྟར་འདུས་མ་བྱས་ཤིང་ལྷུན་གྱིས་
གྲུབ་པ། ཡོད་མེད་ཀྱི་མཐའ་ལས་འདས་པར་གནས་སོ། །དེ་ཉིད་ཀྱི་ངོ་བོ་ལ་འཁོར་འདས་གང་དུའང་མ་གྲུབ་
ཅིང་སྐྱོན་ཡོན་གྲུབ་བསལ་མེད་པ་དབྱིངས་ནམ་མཁའ་ལྟར་གནས་ཏེ། ཡི་གེ་མེད་པའི་རྒྱུད་ལས། ང་རང་བྱུང་
གི་ཡེ་ཤེས་ལ་དཔྱད་པའི་ཡུལ་མེད་དོ། །སྔར་འདས་པ་མེད་དོ། །ཕྱིས་འབྱུང་བ་མེད་དོ། །ད་ལྟར་སྣང་བ་མེད་

དོ། །ལས་མེད་དོ། །བག་ཆགས་མེད་དོ། །མ་རིག་པ་མེད་དོ། །སེམས་མེད་དོ། །ཤེས་རབ་མེད་དོ། །འཁོར་བ་
མེད་དོ། །མྱ་ངན་ལས་འདས་པ་མེད་དོ། །རིག་པ་ཉིད་ཀྱང་ཡོད་པ་མ་ཡིན་ཏེ། ཡེ་ཤེས་སུ་སྣང་བ་གང་ཡང་
མེད་དོ། །ཞེས་སོ། །རང་བཞིན་ལ་འཆར་གཞིའི་ཚུལ་དུ་སྐུ་ལྔ་རིགས་ལྔ་ཡེ་ཤེས་ལྔ་རླུང་ལྔ། ཤེས་རབ་ལྔ་འོད་
ལྔ་ལྷུན་གྲུབ་ཏུ་གནས་སོ། །དེའང་རིག་པའི་ངོ་བོ་ནང་དབྱིངས་ལྷུན་གྱིས་གྲུབ་པའི་རྣམ་པ་ལ་སྣང་བས། རྣམ་
པར་སྣང་མཛད་དང༌། དེ་ཉིད་འཕོ་འགྱུར་མེད་པས་མི་བསྐྱོད་པ་དང༌། ཡོན་ཏན་རིན་པོ་ཆེའི་ཚོགས་ཀྱི་གཏེར་
དུ་གྱུར་པས་རིན་ཆེན་འབྱུང་ལྡན་དང༌། འོད་ཟེར་ཚད་མེད་པས་འོད་དཔག་མེད་དང༌། ཡེ་ནས་སངས་རྒྱས་སུ་
གྲུབ་པས་དོན་ཡོད་གྲུབ་པའི་སྐུ་རྣམས་སུ་གནས་སོ། །དབྱིངས་དེ་བཞིན་ཉིད་ཀྱི་ངོ་བོར་ཡེ་ཤེས་བསམ་གྱིས་མི་
ཁྱབ་པར་གཤེགས་པ་སྟེ། ངོ་བོ་དབྱེར་མེད་པས་དེ་བཞིན་གཤེགས་པའི་རིགས་དང་། མི་འགྱུར་བས་རྡོ་རྗེ་དང་།
ཡོན་ཏན་རྫོགས་པས་རིན་པོ་ཆེ་དང༌། ལས་དང་ཉོན་མོངས་པས་མ་གོས་པས་པདྨ་དང༌། རིག་པའི་ལས་སམ་
འཕྲུལ་དུ་རྫོགས་པས་ལས་ཀྱི་རིགས་སོ། །རིག་པའི་ངང་དུ་སྐུ་དང་ཞིང་ཁམས་ལ་སོགས་པ་རང་གསལ་
བས་མེ་ལོང་ཡེ་ཤེས་སོ། །དེ་ཐམས་ཅད་རིག་པར་མཉམ་པས་མཉམ་པ་ཉིད་ཀྱི་ཡེ་ཤེས་སོ། །མ་འདྲེས་པར་
སྣང་བས་སོ་སོར་རྟོགས་པའི་ཡེ་ཤེས་སོ། །ཡེ་ནས་ལྷུན་གྱིས་གྲུབ་པས་བྱ་གྲུབ་ཡེ་ཤེས་སོ། །དེ་ཐམས་ཅད་
ཆོས་ཉིད་དུ་རོ་གཅིག་པས་ཆོས་ཀྱི་དབྱིངས་ཀྱི་ཡེ་ཤེས་སོ། །ཡེ་ཤེས་ཀྱི་དྲོད་ཕེབས་པས་མེ་མཉམ་གྱི་རླུང་ངོ་། །
འཁོར་འདས་ཀྱི་འཆར་གཞི་བྱེད་པས་སྲོག་འཛིན་གྱི་རླུང་ངོ༌། །སྣང་བ་དུ་མར་འབྱེད་པས་དངས་སྙིགས་འབྱེད་
པའི་རླུང་ངོ༌། །འཁོར་འདས་གང་ལའང་ཁྱབ་པར་བྱེད་པས་ཁྱབ་བྱེད་ཀྱི་རླུང་ངོ༌། །རིག་དུས་འཁོར་བ་མྱང་
འདས་སུ་གྲོལ་བར་བྱེད་པའི་གཞི་བྱེད་པས་སྙིང་རྗེ་མེད་པ་ལས་ཀྱི་རླུང་ངོ༌། །འདི་དག་འགྱུ་བའི་རླུང་མ་ཡིན་
གྱི་ཆ་ལ་བཏགས་པས་རིག་པ་ཡེ་ཤེས་ཀྱི་རླུང་ངོ༌། །འཁོར་འདས་ཀྱི་འཆར་གཞི་སོ་སོར་བྱེད་པས་འབྱེད་པའི་
ཤེས་རབ་བོ། །རིག་པའི་ངང་དུ་གཅིག་པས་སྡད་པའི་ཤེས་རབ་བོ། །རིག་པ་ལས་མ་འདས་པས་ཁྱབ་བྱེད་ཀྱི་
ཤེས་རབ་བོ། །རིག་དུས་གྲོལ་ས་འདི་ཉིད་དུ་བསྐྱོད་པས་བསྐྱོད་པའི་ཤེས་རབ་བོ། །འཁོར་འདས་གཉིས་ཀྱི་
སྒྲོ་འདོགས་གཅོད་པས་གཅོད་བྱེད་ཀྱི་ཤེས་རབ་བོ། །འདི་དག་རྟོག་དཔྱོད་ཀྱི་ཤེས་རབ་མ་ཡིན་གྱི་རིག་པ་ཡེ་
ཤེས་ཀྱི་ཆ་ལ་བཏགས་སོ། །རིག་པ་ལ་དྲི་མ་མེད་པས་འོད་དཀར་པོའོ། །ཡོན་ཏན་རྫོགས་པས་སེར་པོའོ། །
རིག་པར་འདུས་པས་དམར་པོའོ། །མ་བཙལ་རྫོགས་པས་ལྗང་གུའོ། །འགྱུར་བ་མེད་པས་མཐིང་གའོ། །
དེ་སྐད་དུ། ཉི་ཟླ་ཁ་སྦྱོར་ལས། རང་བཞིན་གྱི་སྣང་བ་ལས་ནི་སྐུ་ལྔ་དང༌། རིགས་ལྔ་དང༌། ཡེ་ཤེས་ལྔ་དང༌།
རླུང་ལྔ་དང༌། ཤེས་རབ་ལྔ་དང༌། འོད་ལྔར་ཡེ་ནས་ཤར་རོ། །ཞེས་སོ། །ཐུགས་རྗེ་ལ་རིག་པའི་ཡེ་ཤེས་མཁྱེན་

པའི་ཆ་མ་འགགས་པར་ནང་གསལ་དུ་གནས་པ་ལས། ཕྱིར་རྣམ་པར་འབྱེད་པའི་ཡེ་ཤེས་ཀྱི་འཆར་གཞིར་ཕྱེད་
དེ། དེ་ཉིད་ལས། ཐུགས་རྗེ་རིག་པའི་ཆ་ལས་ཐམས་ཅད་མཁྱེན་པ་དང༌། རྣམ་པ་ཐམས་ཅད་མཁྱེན་པའི་ཡེ་
ཤེས་སུ་གནས་སོ། །ཞེས་སོ། །དེ་ལྟར་དབྱིངས་རང་བཞིན་གྱིས་དག་པ་སྟོང་གསལ་རིག་པའི་ཡེ་ཤེས་ངང་
གིས་མི་གཡོ་བ་ཆོས་ཉིད་འོད་གསལ་བའི་བདག་ཉིད་དུ་བཞུགས་སོ། །གཞི་སྣང་འཁྲུལ་གྲོལ་གྱི་གྱེས་གཞི་ནི།
གདོད་མའི་གཞི་དེ་ཉིད་ཀྱི་ངང་ལས་ལྷུན་གྲུབ་འོད་ལྔའི་སྣང་བ་རིག་པ་ཡེ་ཤེས་ཀྱི་རླུང་གིས་ཕྱིར་ཤར་དུས་འོད་
ལྔ་ལྷུན་གྲུབ་ཀྱི་གདངས་ལྔ་འཇའ་ཚོན་ལྟ་བུའི་ནང་ན། ལོངས་སྐུ་ཞི་ཁྲོའི་དཀྱིལ་འཁོར་བསམ་གྱིས་མི་ཁྱབ་པ་
དང༌། རང་བཞིན་སྤྲུལ་པའི་ཞིང༌ལྔ་དང༌། འགྲོ་བ་དྲུག་གི་འཇིག་རྟེན་ན། ཐུབ་པ་དྲུག་གི་སྤྲུལ་པ་གྲངས་མེད་
པ་གཟུགས་བརྙན་ལྟར། རང་སྣང་རང་ཤར་དུ་སྣང་སྟེ། རིག་པ་རང་ཤར་ལས། གཞི་དེ་ལྟ་བུ་ལས་ལྷུན་གྲུབ་
རིན་པོ་ཆེའི་སྣང་བ་འབྱུང་ངོ་། །ཞེས་པ་ལ་སོགས་པ་གསུངས་སོ། །ཀུན་ཏུ་བཟང་པོའི་གྲོལ་ཚུལ་ནི། གཞི་སྣང་
ཤར་བ་རང་ངོ་ཤེས་པའི་སྐད་ཅིག་ལ་གདོད་མར་གྲོལ་ཏེ། དབྱིངས་དང་ཡེ་ཤེས་འདུ་འབྲལ་མེད་པ་ནང་
གསལ་ཆོས་ཉིད་ཀྱི་དགོངས་པར་བཞུགས་པ་ནི། ངེས་དོན་འདུས་པའི་རྒྱུད་ལས། དེ་ཚེ་ཀུན་བཟང་ཆོས་དྲུག་
གིས། །རང་ངོ་ཤེས་པས་གཞི་ལ་ཕྱིན། །ཅེས་སོ། །ཆོས་དྲུག་ནི། དབྱིངས་སྣང་ཤར་དུས། རྒྱུའི་རྐྱེན་ལྷན་ཅིག་
སྐྱེས་པའི་རིག་པ། ཡུལ་གྱི་རྐྱེན་འོད་དང་སྐུར་སྣང་བ། མཚུངས་པ་དེ་མ་ཐག་པའི་རྐྱེན། སྣང་རིག་དུས་མཚུངས་
པ་གསུམ་གྱིས་ཚེ། རྒྱུ་ལས་མ་བྱུང་བའི་འབྲས་བུ་ཡེ་ནས་རང་རིག་པས་སངས་རྒྱས་སུ་གྲུབ་པ། སེམས་ལས་
མ་བྱུང་བའི་སངས་རྒྱས་རིག་པ་ཡེ་ཤེས་སུ་སྣང་བ། ལུང་ལས་མ་བྱུང་བའི་མན་ངག་རང་གིས་རིག་པས་སངས་
རྒྱས་སོ། །འདི་ལྟ་བུ་ཡེ་ཐོག་དང་པོར་བྱུང་བ་ནི། འཁོར་འདས་སྤྱིའི་དཔལ་དམ་པ་ཀུན་ཏུ་བཟང་པོ་ཡིན་ལ།
དབྱིངས་སྣང་ལས་གྲོལ་བ་ཐམས་ཅད་ཀྱང་ཡིན་ལ། ཁྱད་པར་བར་དོའི་གཞི་སྣང་ཤར་བ་ལ་གྲོལ་ཚད་ལུགས་
འདི་ཡིན་ནོ། །དོན་གཉིས་པ་དེ་ལས་སེམས་ཅན་གྱི་འཁྲུལ་ཚུལ་ནི། དབྱིངས་སྣང་ཤར་བ་རང་སྣང་དུ་མ་ཤེས་
པས་སྐད་ཅིག་ལ་གཞན་དུ་བཟུང་བས་འཁྲུལ་ཏེ། རང་ངོ་མ་ཤེས་པས་ལྷན་ཅིག་སྐྱེས་པའི་མ་རིག་པ། གཞན་
དུ་བཟུང་བས་ཀུན་ཏུ་བརྟགས་པའི་མ་རིག་པ། འོད་ལྔ་ཡུལ་གྱི་འཁྲུལ་གཞི་རིག་པ་སེམས་ཀྱི་འཁྲུལ་གཞིར་
གྱུར་ནས། རྡོས་བཅས་ཀྱི་ཡུལ་དང་ལུས་དང་སེམས་སུ་བག་ཆགས་ཀྱིས་ཤར་རོ། །དེའང་རིག་པ་ལ་ལྟོས་པའི་
མ་རིག་པ་གསུམ་སྟེ། ངོ་བོ་མི་རྟོག་པའི་ཆ་ངོ་མ་ཤེས་པས་བདག་ཉིད་གཅིག་པའི་མ་རིག་པ། རང་བཞིན་འོད་
དུ་གསལ་བ་རང་བཞིན་དུ་མ་ཤེས་པས་ལྷན་ཅིག་སྐྱེས་པའི་མ་རིག་པ། ཐུགས་རྗེ་རང་རིག་ཏུ་མ་ཤེས་པས་
ཀུན་ཏུ་བརྟགས་པའི་མ་རིག་པས་འཁྲུལ་པའི་དང་པོའི་རྒྱུ་བྱས། རྐྱེན་བཞི་ལས་ཡུལ་ཡུལ་ཅན་དུ་ཤར་བའི་མ་

རིག་པ་གསུམ་ནི་རྒྱུའི་རྐྱེན། རང་ལས་གཞན་དུ་འཛིན་པའི་སྣང་ཡུལ་མེ་ལོང་དུ་བྱད་ཤར་བ་ལྟ་བུ་དམིགས་
པའི་རྐྱེན། གཉིས་པ་འཛིན་པའི་ཤེས་པ་བདག་པོའི་རྐྱེན། དེ་དག་དུས་མཚུངས་པས་མཚུངས་པ་དེ་མ་ཐག་
པའི་རྐྱེན་བཞི་འདུས་པས། ཁམས་གསུམ་རིགས་དྲུག་སོ་སོར་འཁོར་ཏེ། རྡོ་རྗེ་སེམས་དཔའ་སྙིང་གི་མེ་ལོང་
ལས། ཁམས་གསུམ་གྱི་སེམས་ཅན་འདི་དག་ཐམས་ཅད་ནི། གཞི་ཅིར་ཡང་མ་ཡིན་པ་ལས་ཅིར་ཡང་འཁྲུལ་
པའོ། །གཞི་དེ་ཡང་ངོ་བོ་སྟོང་པ། རང་བཞིན་གསལ་བ། ཐུགས་རྗེ་སེམས་ཅན་ལ་སྣང་ནུས་པའོ། །དེ་ལ་
འཛིན་བྱེད་ཀྱི་ཤེས་པ་མ་རིག་པའི་ཆ་ལས་སྐད་ཅིག་མ་འགྱུས་པ་ལས་ཤེས་པ་སྤུན་པོ་ཕ་གི་ལས་ང་བྱུང་ངམ།
ང་ལས་ཕ་གི་བྱུང་སྙམ་པ་ཙམ་ལས་འཁྲུལ་ལོ། །མ་རིག་པ་དེ་ཉིད་གཞི་ལ་མེད་ཀྱང་སྣང་བ་ལ་ཡོད་དོ། །སྣང་
བ་དེ་ལ་རྐྱེན་རྣམ་པ་བཞི་བྱུང་ངོ༌། །གཞི་དེ་འོད་ཁྱིམ་གྱི་ཚུལ་དུ་གནས་པ་ལ་རྒྱུའི་རྐྱེན་ཞེས་བྱའོ། །དངོས་པོ་དེ་
ལ་བདག་ཏུ་བཟུང་བས་བདག་པོའི་རྐྱེན་ཞེས་བྱའོ། །དེ་ལ་ཡུལ་ཅན་དུ་བཟུང་བས་དམིགས་པའི་རྐྱེན་ཞེས་བྱའོ།།
དཔེར་ན་སྐྱེས་བུའི་བྱད་ལ་མེ་ལོང་བསྟན་པ་ལྟ་བུའོ། །དེ་གསུམ་དུས་མཚུངས་པས་དེ་མ་ཐག་པའི་རྐྱེན་ཞེས་
བྱའོ། །དེ་ཉིད་རང་གི་བཞིན་སྣང་བ་ལས་རང་དུ་མ་ཤེས་པས། ཁམས་གསུམ་འཁོར་བའི་གཞི་གྲུབ་པོ། །དེ་
བས་ཉོན་མོངས་པ་རགས་སུ་སོང་ནས་སེམས་ཅན་གྱི་གཟུགས་ཐ་དད་དུ་བྱུང་བའོ། །གཞི་དེ་ལྟ་བུ་མ་དག་པ་
ལས་འཁྲུལ་ལོ། །ཞེས་པ་དང༌། གསང་སྙིང་ལས། ཨེ་མ་ཧོ་བདེ་གཤེགས་སྙིང་པོ་ཅན། །རང་གི་རྣམ་རྟོག་
ལས་ཀྱིས་སྤྲུལ། །སྣ་ཚོགས་ལུས་དང་ལོངས་སྤྱོད་དང༌། །བདག་དང་བདག་གིར་སོ་སོར་འཛིན། །ཞེས་སོ། །
དེའང་བརྫུས་ཏེ་སྐྱེ་བ་དང༌། དྲོད་གཤེར་ལས་སྐྱེ་བ་དང༌། སྒོ་ང་ལས་སྐྱེ་བ་དང༌། མངལ་ལས་སྐྱེ་བ་བཞིའི་རྒྱར་
འཐུམས་ཏེ། གནད་རིག་པའི་རང་ངོ་མ་ཤེས་པས་འཁྲུལ་དུས་མི་རྣམས་གཙོ་ཆེར་མངལ་སྐྱེས་ཡིན་པའི་ཕྱིར།
དེ་གྲུབ་ཚུལ་བཤད་ན་ཉི་ཟླ་ཁ་སྦྱོར་ལས། དེ་ཉིད་མ་མཐོང་སེམས་ཅན་ནི། །དེ་ནས་མངལ་གྱི་སྒོར་ཚུད་ནས།།
ཕ་དང་མ་ཡི་རྒྱུ་རྐྱེན་ལས། །མེར་མེར་པོ་དང་ནུར་ནུར་པོ། །ལྟར་ལྟར་པོ་དང་གོར་གོར་པོ། །འཁྲང་གྱུར་ཉ་ཡི་
རྣམ་པ་དང༌། །རུས་སྤལ་བཞིན་དང་སྦལ་བ་བཞིན། །དེ་ལྟར་ཞག་ནི་བདུན་ཕྲག་བརྒྱད། །ལྟེ་བ་ནས་ནི་ལུས་
རྣམས་བསྐྱེད། །ཟླ་དགུ་དེ་བཞིན་ངོ་བཅུ་ན། །ལུས་རྫོགས་མ་ཡི་མངལ་ནས་འཐོན། །དེ་ལྟར་གཟུགས་ནི་ཐ་
དད་དུ། །འཁོར་བ་ཉིད་ནས་འཁོར་བའོ། །ཞེས་པས། བར་དོ་ཡིད་ཀྱི་གཟུགས་ཅན་གྱི་རླུང་སེམས་མའི་གཤང་
ལམ་ནས་ཞུགས་ཏེ། ཕ་མ་གཉིས་ཀྱི་ཐིག་ལེ་དཀར་དམར་གཉིས་དང་འདྲེས་པས། ཞག་དང་པོ་ལ་ཆུའི་བྱེད་
ལས་རླུང་སེམས་གཉིས་དང་ཐིག་ལེ་གཉིས་ཏེ་བཞི་པོ་དེ་དག་གཅིག་ཏུ་འདུས་པ་ལས། མེར་མེར་པོའི་ཆགས་
གཞི་ཉུང་འབྲུ་བརྒྱར་གཤགས་པའི་ཆ་ཙམ་དུ་བྱས། ཞག་གཉིས་པ་ལ་སའི་བྱེད་ལས་ཀྱིས་གཅིག་ཏུ་གནས་

ཤིང་བརྟན་པས་ཉུང་འབྲུའི་བཅུ་ཆ་ཙམ་དུ་བྱས། གསུམ་པ་ལ་མེས་མེར་མེར་གྱུ་གྱུ་པ་དངུལ་ཆུ་ལྟར་འཕར་བ་
ཉུང་འབྲུ་སུམ་ཆ་ཙམ་དུ་བྱས། བཞི་པ་ལ་རླུང་གིས་བརྒྱ་སྟོང་དུམ་བུར་གཏོར་ནས་བསྡུས་ཏེ་ཉུང་འབྲུ་ཕྱེད་ཙམ་
དུ་བྱས། ལྔ་པ་ལ་ས་དང་ཆུས་དྭངས་སྙིགས་བསྡུས་ཏེ་ཉུང་འབྲུ་ཙམ་དུ་བྱས། དྲུག་པ་ལ་མེ་དང་རླུང་གིས་སྨིན་
ཅིང་གསལ་བར་བྱས་པས་ཉུང་འབྲུ་གཉིས་ཙམ་དུ་བྱས། བདུན་པ་ལ་ཐིག་ལེ་མེར་མེར་པོ་དེའི་ནང་དུ་མིག་
ཆུང་ཤིན་ཏུ་ཕྲ་བ་གཉིས་ཆགས་དུས། འབྱུང་བ་བཞི་འཁྲུགས་པས་ཐིག་ལེ་དེ་ཉིད་ཆུས་བཤིག སས་མནན།
མེས་བསྲེགས། རླུང་གིས་རྡུལ་ཕྲན་ཙམ་དུ་གཏོར་ནས་གནས་སོ། །དེ་ནས་བདུན་ཚན་གཉིས་པའི་ཞག་རིམ་
པས་བརྩི་བ་ནི། ཡང་ལས་དང་བག་ཆགས་ཀྱི་མཐུས་ཞག་དང་པོ་ལ་ཆུས་བསྡུས་ཏེ་ནུར་ནུར་པོའི་གཞི་སྲན་
མའི་བཅུ་ཆ་ཙམ་ལས་སྙིང་གི་ཤར་རྩ་བསྐྱེད། གཉིས་པ་ལ་སས་བསྲེས་ཏེ་སྲན་མ་དགུ་ཆ་ཙམ་དུ་ལྷོ་རྩ་བསྐྱེད།
གསུམ་པ་ལ་མེས་སྨིན་ཏེ་སྲན་མའི་བདུན་ཆ་ཙམ་དུ་ནུབ་རྩ་བསྐྱེད། བཞི་པ་ལ་རླུང་གིས་བསྐྱེད་པས་སྲན་མའི་
ལྔ་ཆ་ཙམ་དུ་བྱང་གི་རྩ་བསྐྱེད། ལྔ་པ་ལ་ས་དང་ཆུས་བསྡུས་ཏེ་སྲན་མའི་བཞི་ཆ་ཙམ་དང༌། དྲུག་པ་ལ་མེ་དང་
རླུང་གིས་སྨིན་ཅིང་གསལ་བར་བྱས་པའི་སྲན་མའི་སུམ་ཆ་ཙམ་དང༌། བདུན་པ་ལ་འབྱུང་བ་བཞི་ཀའི་བྱེད་
ལས་སྲན་མ་ཙམ་ལ། ནུར་ནུར་པོའི་ནང་དུ་མིག་ཆུང་གཉིས་དང་འབྱུང་བའི་རྩ་བཞི་རེ་ཐག་བརྒྱངས་པ་ལྟར་
གནས་པ་ལས་སྔ་མ་བཞིན་བཤིག་གོ །བདུན་ཚན་གསུམ་པའི་ཞག་དང་པོ་ལ་ཆུས་བསྡུས་ཏེ། ལྟར་ལྟར་པོའི་
རྒྱུ་སྲན་མ་ཙམ་གཉིས་ལས། སྔ་མ་ལྟར་ཞག་ལྷག་མ་རྣམས་སུ་འབྱུང་བ་སོ་སོའི་མཐུས་མཐེ་བོང་ཙམ་དུ་བསྐྱེད་
ནས་བཤིག་གོ །བདུན་ཚན་བཞི་པ་ལའང་ཆུས་བསྡུས་ཏེ་གོར་གོར་པོའི་གཞི་སྒོ་ང་ཙམ་གྱི་བར་དུ་བསྐྱེད་ནས་
གནས་སོ། །བདུན་ཚན་ལྔ་པ་ལ་འཁྲང་གྱུར། དྲུག་པ་ལ་ཉའི་རྣམ་པ་ལྟ་བུ། བདུན་པ་ལ་རུས་སྦལ་ལྟ་བུ།
བརྒྱད་པ་ལ་སྦལ་པ་ལྟ་བུ་མའི་འཁྱིད་གང་བར་ལུས་རྫོགས་ཏེ་དབང་པོ་དང་ཡན་ལག་དོད་པའོ། །དེའང་ཟླ་བ་
གཅིག་དང་ཞག་ཉི་ཤུ་རྩ་དྲུག་ན་ལུས་རྫོགས་ཏེ། དབུ་མའི་གཡས་སུ་རོ་མ་དང༌། གཡོན་ན་རྐྱང་མ་གསུམ། ཀ་
བལྟར་གནས་པའི་སྤྱི་བོར་རྩེ་མོ་རྣམས་བཀོད། མགྲིན་པར་རོ་རྣམས་འདུས་པ། སྙིང་གར་དྲན་པ་རྣམས་འཛིན།
ལྟེ་བར་སྐྱེད་པར་བྱེད་པ་ལ་སོགས་པ་རྩ་འདབ་དང་བཅས་པ་སོ་སོར་ཆགས་སོ། །དེ་ནས་བཙའ་བའི་བར་དུ་
ལུས་ཆེར་བསྐྱེད་པའོ། །དེ་ཡང་ཕ་མའི་ཐིག་ལེ་གཉིས་ཀྱི་ཀུན་རྫོབ་ཀྱི་འབྱུང་བ་བཞིའི་རྒྱུ་དང༌། རྐྱེན་དང༌།
ལས་བྱེད་པས་ལུས་ཆགས་པ། བསྐྱེད་པ། གནས་པ། འཇིག་པ་དང་བཅས་པའོ། །རྒྱུ་འབྱུང་བ་བཞིས་སས་ཤ་
དང་རུས་པ། ཆུས་ཁྲག་དང་དྭངས་མ། མེས་དྲོད། རླུང་གིས་དབུགས་ཕྱི་ནང་གི་རྒྱུ་བ་རྣམས་བསྐྱེད་ཅིང་འཛིན་
པས་ལུས་གནས་པ་དང༌། མཐར་འབྱུང་བ་འཁྲུགས་པ་ལས་ནད་དང་འཆི་བའི་རྐྱེན་བྱེད་པའོ། །དེ་ལྟ་བུའི་རླུང་

སེམས་གཉིས་ནི། དོན་དམ་པའི་འབྱུང་བ་བཞིའམ་ལྔའི་རྒྱུ་དང༌། རྐྱེན་དང་བྱེད་ལས་ལྡན་པའོ། །
རྒྱུ་སྐུ་དང་ཡེ་ཤེས། རྐྱེན་འོད་དང་ཁ་དོག བྱེད་ལས་སྒྲོན་མ་བཞིའོ། །དེ་ཡང་རིག་པའི་ངོ་བོ་ཙིཏྟར་སྐུར་སྨིན་
ཅིང༌། རྩ་རྣམས་སུ་ཐིག་ལེར་སྨིན་ལ། མིག་ཏུ་སྒྲོན་མ་བཞིར་སྨིན་ཅིང༌། འབྲས་བུ་དབྱིངས་དང་ཡེ་ཤེས་འདུ་
འབྲལ་མེད་པའི་རང་ས་ཟིན་པར་བྱེད་པའོ། །རྩ་རྣམས་ཐིག་ལེར་སྨིན་ཚུལ་ཡང༌། རྩ་གསུམ་གྱི་རོ་རྐྱང་ནས་
དངས་མ་དཀར་དམར་རྒྱུ་ལ། དབུ་མའི་འོད་གསལ་ཡེ་ཤེས་ཀྱི་རྩ་ནས་རང་བཞིན་འོད་ལྔའི་ཐིག་ལེ་རྒྱུ་སྟེ།
མཉམ་གཞག་གི་དུས་ན་གཡོ་བྱེད་སྤྲོས་པ་དང་བྲལ་བས། རང་བཞིན་གྱི་ཐིག་ལེ་དབྱིངས་དེར་མི་གཡོ་བར་
གནས་སོ། །དེ་ཉིད་གོམས་པ་ལས་ཉམས་བདེ་གསལ་མི་རྟོག་པ་སྐྱེ་དུས་ཆོས་ཉིད་ཀྱི་ཐིག་ལེའོ། །ཉམས་
བརྟན་པའི་དུས་ན་ཆོས་ཉིད་རྣམ་པར་དག་པའི་ཐིག་ལེའོ། །འོད་སྣང་ཕྱིར་རྣམ་པ་སྣ་ཚོགས་རིམ་པར་སྣང་དུས་
དབྱིངས་ཀྱི་ཐིག་ལེའོ། །སྣང་བ་དེ་ཉིད་འཕེལ་བའི་ཚེ་ན་དབྱིངས་རྣམ་པར་དག་པའི་ཐིག་ལེའོ། །ཙིཏྟའི་ནང་དུ་
སྐུར་སྣང་དུས་ཀུན་ཏུ་བཟང་པོའི་ཐིག་ལེའོ། །སྐུའི་གདངས་ཕྱིར་ཤར་དུས་ཡེ་ཤེས་ཆེན་པོའི་ཐིག་ལེའོ། །དེ་
དག་གིས་ལུས་ཀྱི་གྲུབ་ཚུལ་བཤད་ཟིན་ཏོ། ། ། །
དོན་གསུམ་པ། སེམས་དང་ཡེ་ཤེས་ཀྱི་དབྱེ་བ་ལ་གཉིས་ལས་དང་པོ་སེམས་ཀྱི་དབྱེ་བ་བརྒྱད་དེ། གནས། ངོ་
བོ། ལམ། སྒོ། ཡུལ། རྩལ། བྱེད་ལས། འབྲས་བུའོ། །གནས་ནི་གློ་བ་ན་རྩ་གྲོ་སོག་གི་སྦུ་གུ་ཙམ་རླུང་གིས་
གང་བ་ལས། དབུགས་ཐམས་ཅད་མཆེད་པའི་རྟེན་བྱེད་པ་སྙིང་ག་དང་འབྲེལ་བ་ན་གནས་ཏེ། གསེར་ཕྲེང་
ལས། གནས་ནི་རླུང་ཅན་གྲོང་ན་གནས། །ཞེས་སོ། །ངོ་བོ་ནི་སྙིང་གའི་རིག་གདངས་རླུང་དང་འདྲེས་པས་རྣམ་
པར་རྟོག་པའོ། །རླུང་དེ་རྟ་ལོང་བ་རྐང་ཅན་དང་། རིག་གདངས་མི་འཕྱེ་བོ་མིག་ཅན་གཉིས་འགྲུལ་བ་ལྟ་བུའོ།།
ལམ་ནི་གློ་བ་ནས་རྩ་འདབ་སོ་སོ་ལ་སོང་བའི་རླུང་གིས། སྒོ་ལྔའི་ཡུལ་ལ་རྟོགས་པའི་ཕྱིར་ཁ་སྣ་དང་དབང་པོ་
སོ་སོའི་སྒོ་ལ་རླུང་རྒྱུ་བའི་རྩ་ལམ་ཡིན་ནོ། །སྒོ་ནི་དབང་པོ་སོ་སོ་དང་ཁ་སྣའོ། །ཡུལ་ནི་གཟུགས་ལ་སོགས་པ་
ཚོགས་དྲུག་གི་ཡུལ་དྲུག་གོ །རྩལ་ནི་གཟུང་འཛིན་དགག་སྒྲུབ་ལ་སོགས་པའི་རྣམ་རྟོག་རྣམས་སོ། །བྱེད་ལས་
ནི་ལས་དང་ཉོན་མོངས་དང་བག་ཆགས་དུ་མ་གསོག་པར་བྱེད་དོ། །འབྲས་བུ་ནི་འཁོར་བའི་སྡུག་བསྔལ་
ཐམས་ཅད་སྐྱེད་པར་བྱེད་དོ། །གཉིས་པ་ཡེ་ཤེས་ཀྱི་དབྱེ་བ་ལ་ཡང་བདུན་ལས། གནས་ནི་ཙིཏྟ་རིན་པོ་ཆེ་
མཆོང་གུར་ཕུབ་པ་འདྲ་བའི་དབུས། འོད་གསལ་གྱི་རྩ་འདབ་བཞིའི་ལྟེ་བ་ལ་དྭངས་མའི་དྭངས་མ་ཉུང་འབྲུ་
ཙམ་ལ་བརྟེན་པ་ནི། མུ་ཏིག་ཕྲེང་བ་ལས། གནས་པ་ཐུགས་ཏེ་ཙིཏྟའི་དཀྱིལ། །ཞེས་སོ། །ངོ་བོ་ནི་རིག་པའི་ཡེ་
ཤེས་ཏེ། ངོ་བོ་སྟོང༌། རང་བཞིན་གསལ། ཐུགས་རྗེ་འགག་པ་མེད་པར་མར་མེའི་སྙིང་པོ་ལྟ་བུ་འོད་དང་སྐུར་

འབར་བ་སྟེ། ཐལ་འགྱུར་ལས། ཙིཏྟ་རིན་ཆེན་གཞལ་ཡས་ན། །ངོ་བོ་ཀ་ནས་དག་པའི་ཆ། །སྟོང་གསལ་
འདུས་པ་སྐུ་ཡི་གདངས། །ཞལ་ཕྱག་རྫོགས་པ་བུམ་སྐུའི་ཚུལ། །ལྷུན་གྲུབ་འོད་ཀྱི་གོང་བུར་གནས། །ཐུགས་
རྗེ་ཁ་དོག་སོ་སོར་གསལ། །ཞེས་སོ། །དེའི་རྩལ་དུང་ཁང་ན་ཁྲོ་བོའི་དཀྱིལ་འཁོར་དུ་གནས་པ་ནི། རྡོ་རྗེ་
སེམས་དཔའ་སྙིང་གི་མེ་ལོང་ལས། དེ་ལས་བྱུང་བའི་ཡེ་ཤེས་ཀྱིས། གནས་ནི་ཀླད་པ་དུང་ཁང་ན་གནས་སོ། །
དེའང་ཁྲོ་བོའི་སྐུ་ཉུང་འབྲུ་ཙམ་ལ་སྤྱན་ཕུལ་ཐག་ཙམ་དུ་བཞུགས་སོ། །འོད་དང་འོད་ཟེར་གྱི་ཚུལ་དུ་གནས་སོ།།
ཞེས་སོ། །ལམ་ནི་སྙིང་ནས་མིག་ཏུ་འབྲེལ་བའི་རྩ་ཀ་ཏི་ཤེལ་གྱི་སྦུ་གུ་ཅན་དེ། གསེར་ཕྲེང་ལས། རིན་ཆེན་རྒྱ་
མཚོར་འབྲེལ་བའི་རྩ། །དཀར་འཇམ་ཁོག་པ་སྟོང་པ་ནི། །ཐིག་ལེ་ཁྲག་གིས་མ་གོས་པ། །ཡེ་ཤེས་ཆེན་པོ་དེ་
ནས་རྒྱུ། །ཞེས་སོ། །འབྲེལ་ལུགས་ནི། སྙིང་གི་རྩེ་ནས་སྒལ་ཚིགས་འདབས་ལ་འཁྲིལ་ཏེ། མགྲིན་པའི་རྩེའུ་
ཆུང་གཡས་གཡོན་གྱི་འདབས་ནས་རྣ་བ་གཉིས་ལ་འཁྲིལ་ཏེ། ཀླད་པ་ནས་མིག་གི་ཨ་འབྲས་ཆུའི་སྒྲོན་མ་
གཉིས་ལ་ཟུག་ནས་གནས་པ་སྟེ།སྔ་མ་ལས། ལམ་དེ་ནས་བྱུང་བའི་འོད་ཟེར་ནི། མེ་ལོང་གི་དཀྱིལ་ལྟར་
གསལ་ལ་དྭངས་པའོ། །དཔེར་ན་ཉའི་མིག་བཞིན་དུ་འོད་ཟེར་དུ་སྣང་བའོ། །དེ་དང་རིག་པ་འབྲེལ་བའི་རྩ་ནི།
སྙིང་གི་རྩེ་མོ་ནས་དར་དཀར་གྱི་སྐུད་པ་ཙམ་སྒལ་ཚིགས་ཀྱི་འདབས་ནས་ཡར་ཡོད་དོ། །དེ་ནས་ལམ་བྱུང་ནས་
མགོ་ཡི་ནང་ན་ཡར་འཇུག་སྟེ། རྩ་དེའང་རྩེའུ་ཆུང་གཡས་གཡོན་ནས་ཀླད་པར་འབྲེལ་ལོ། །དེའང་རྣ་བའི་
གཡས་གཡོན་ནས་འཐོན་ནས་མིག་ཏུ་འབྲེལ་ལོ། །དེས་ན་མིག་ནམ་མཁའ་ལ་ལྡོག་སྟེ་རྩ་གཅུན་ནས་བལྟས་
པས་ཡེ་ཤེས་ཀྱི་སྣང་བས་གང་བར་འགྱུར་རོ། །ཞེས་སོ། །སྒོ་གང་ནས་འཆར་བ་ནི། མིག་གཉིས་ནས་འཆར་ཏེ།
ཐལ་འགྱུར་ལས། རྒྱང་ཞགས་ཆུ་ཡི་སྒྲོན་མ་ནི། །ཡེ་ཤེས་འཆར་བའི་སྒོ་རུ་བསྟན། །ཞེས་སོ། །མིག་གི་རྩའི་རྩ་
བ་ནི། ལྟེ་བ་དང་སྙིང་གར་འབྲེལ་ལོ། །སྙིང་ག་ནས་མགྲིན་པར་འབྲེལ་ལོ། །མགྲིན་པ་ནས་དུང་ཁང་དུ་གཡས་
སུ་འཁྱིལ་པའི་རྩ་འདབ་བཞིར་གྱེས་པའི་དབང་པོ་ཡུལ་ལ་འཆར་བར་བྱེད་པའི་རྩ་འདབ་གཅིག་ལས་རྩེ་མོ་
ལྔར་གྱེས་ཏེ། སྒོ་ལྔ་སོ་སོའི་རྟེན་བྱེད་པ་ལས་སྐྱོན་ཡོན་དབང་པོ་དྭངས་བྱེད་ཀྱི་རྩ་ཞེས་བྱ་བ་ཁ་ཆེ་ལ་རྩ་བ་ཕྲ་བ།
བ་མེན་གྱི་རྭ་ལྟ་བུའི་ཡལ་ག་གཉིས། མིག་གི་ཨ་འབྲས་ཀྱི་དྭངས་མ་གཉིས་ལ་ཟུག་ནས་དཀར་ནག་ཕྱེད་མ་
ཆུའི་རང་བཞིན་དྭངས་ལ་གསལ་བ་བྱུང་བས། རྒྱང་ཞགས་ཆུའི་སྒྲོན་མ་ཞེས་བྱའོ། །དེ་ལ་བརྟེན་ནས་ཐིག་ལེ་
སྟོང་པའི་སྒྲོན་མ་རྨ་བྱའི་མདོངས་ལྟ་བུར་འཆར་རོ། །དེའི་གདངས་དབྱིངས་རྣམ་པར་དག་པའི་སྒྲོན་མ་ཡི་གེ་ན་
རོ་ལྟ་བུར་འཆར་རོ། །དེའི་རྩལ་ཤེས་རབ་རང་བྱུང་གི་སྒྲོན་མ་ཤེས་པའི་རྩལ་དུ་མར་འཆར་རོ། །དེ་ཡང་ཤེལ་
སྦུག་ཅན་ནི་འོད་རྩ་ཡིན་ལ། དབང་པོ་དྭངས་བྱེད་ནི་མིག་གི་དབང་རྟེན་ཟར་མའི་མེ་ཏོག་ལྟ་བུའི་རྩ་ཡིན་ནོ། །

མིག་གི་ནང་རིག་པ་དངོས་ཕྱིར་ལྟ་བ་དང༌། ཕྱི་སྣང་བ་གཟུགས་རྣམས་ཀྱི་སྣང་བ་ནང་དུ་ལྟ་བའི་བར་གྱི་སྒོ་མེ་
ཤེལ་དྲི་མ་མེད་པས་ཆོད་པ་ལྟ་བུ་སྟེ། ནང་གི་འོད་གདངས་ཕྱིར་གསལ་བ་དང༌། ཕྱིའི་གཟུགས་བརྙན་ནང་དུ་
ཤར་བ་གཉིས་མི་བསྒྲིབ་པར་གསལ་བར་མཐོང་བའི་ཕྱིར་རོ། །རིག་པ་དངོས་ཀྱི་གདངས་འཆར་བའི་རྩ་སྒོ་
བཞི་སྟེ། མིག་གཉིས་ནས་འོད་སྣང་དངོས་སུ་འཆར་བ་དང༌། སྙིང་ནས་དབུ་མའི་དབུས་སུ་སྙིང་པོ་འོད་གསལ་
གྱི་རྩ་ལས་དུང་ཁང་གི་ཁྲོ་བོ་དང༌། དེའི་གདངས་རྩ་རྣམས་ཀྱི་ཐིག་ལེ་དང༌། དབུ་མའི་འོད་རྩ་ལས་འཁོར་ལོ་
བཞིའི་དབུས་ཀྱི་འོད་གསལ་ཐིག་ལེ་ཆེན་པོ་དང༌། སྤྱི་བོ་ནས་རྟོག་པ་མེད་པའི་སྐུ་ཚངས་བུག་ལ་འཆར་ཏེ།
ཚད་ཕེབས་ཀྱི་ཐིག་ལེ་ལྔ་བརྩེགས་སམ་དགུ་བརྩེགས་སུ་འཆར་བའི་རྟེན་ཅན་འཕོ་བའི་རྩ་སྒོ་དམ་པ་དེ་དང༌།
སྙིང་ནས་གློ་བར་རིག་གདངས་སེམས་སུ་འཆར་བ་སྟེ། དེ་ལྟར་མིག་གཉིས་དབུ་མའི་འོད་རྩ་གློ་བའི་གདངས་
རྩ་དང་བཅས་པ་རྣམས་ཏེ། མུ་ཏིག་ཕྲེང་བ་ལས། ལམ་ནི་རྩ་བཞི་འགྱུ་བྱེད་རླུང༌། །འཆར་བྱེད་སྒོ་ནི་མིག་
སོགས་སོ། །ཞེས་སོ། །ཕལ་གྱི་མིག་གི་རྩ་གཉིས་ལམ་དུ་ངོས་གཟུང་བ་ནི། རྒྱ་ཆུང་བས་མ་གོ་བར་ཟད་དེ།
གདངས་བཞི་འཆར་བའི་རྩ་བཞི་ངོས་བཟུང་ལ། ཉམས་ལེན་གྱི་ཚེ་མིག་ནས་རིག་པ་ཐོན་ཅིང༌། དེའང་མིག་
གཉིས་ནས་རིག་པའི་རང་བཞིན་འོད་གདངས་འཆར་ལ། དབུ་མའི་འོད་རྩ་ལས་ངོ་བོ་སྟོང་གདངས་འཆར་ཞིང་
གློ་བའི་རྩ་ནས་ཐུགས་རྗེ་རིག་གདངས་འཆར་བ་ཡིན་ནོ། །ཡུལ་གང་ལ་འཆར་ན་ཕྱིའི་དབྱིངས་ནམ་མཁའ་ལ།
ནང་གི་དབྱིངས་རྣམ་པར་དག་པའི་སྒྲོན་མ་འོད་ལྔར་སྣང་བའི་ནང་དུ་འཆར་ཏེ། སྒྲོན་མ་འབར་བ་ལས།
དབྱིངས་ནི་ཕྱི་དང་ནང་དུ་སྟེ། །ཕྱི་དབྱིངས་ནམ་མཁའ་སྤྲིན་བྲལ་ལ། །ནང་དབྱིངས་སྒྲོན་མ་དག་ཏུའོ། །
ཞེས་པ་དང་། ཀུན་ཏུ་བཟང་པོ་ཐུགས་ཀྱི་མེ་ལོང་ལས། ཀུན་ལ་ཡོད་པའི་མེ་ལོང་འོད་པོ་ཆེ། །དཔེར་ན་མེ་ལོང་
དཀྱིལ་འཁོར་དག་པ་ལ། །གང་བསྟན་གཟུགས་བརྙན་དེ་བཞིན་འོང་བ་ལྟར། །དེ་བཞིན་རྣམ་དག་སྟོང་པའི་
ནམ་མཁའ་ལ། །དོན་གྱི་སྙིང་པོ་མ་འདྲེས་ཚོམ་བུ་ལྔ། །མ་བསྐྱེད་རྫོགས་པའི་ཚོམ་བུ་རང་ལ་གནས། །
ཞེས་པ་དང་། སེང་གེ་རྩལ་རྫོགས་ལས། འཛིན་ཆགས་མེད་པའི་རང་སྣང་ནམ་མཁའ་ལ། །ཞེ་འདོད་མེད་པའི་
སྒྲོན་མ་རྣམ་གཉིས་གསལ། །སྤང་ཐོབ་མེད་པའི་ཆོས་སྐུའི་སྣང་བ་མཐོང༌། །ཕྱོགས་དང་བྲལ་བའི་འོད་ཀྱི་མུ་
ཁྱུད་ཟིན། །བདག་དང་བྲལ་བ་སྒྱུ་མའི་སྐུ་ལྔར་སྣང༌། །ཞེས་སོ། །རིག་པའི་རྩལ་ནི། ནང་གསལ་ཐམས་ཅད་
མཁྱེན་པའི་ཡེ་ཤེས་ལྔ་དང༌། ཕྱི་གསལ་ཇི་ལྟ་བ་དང་ཇི་སྙེད་པ་མཁྱེན་པའི་རྣམ་པར་ཤར་རོ། །བྱེད་ལས་ནི།
འཁོར་བའི་འཁྲུལ་སྣང་འཁྲུལ་འཛིན་ཐམས་ཅད་དང་བྲལ་བར་བྱས་ཏེ། དབྱིངས་གདོད་མའི་ངང་ལ་སྦྱོར་བའོ། །
འབྲས་བུ་ནི་ཁམས་ལ་སྒྲིབ་པའི་དྲི་མ་བག་ཆགས་སྣ་ཚོགས་པའི་ཀུན་གཞི་ལ་བརྟེན་པའི་ཆ་དང་བཅས་པ་དག་

ནས་ཉི་མ་སྤྲིན་དང་བྲལ་བ་ལྟར། ཤེས་རབ་རིག་པའི་ཡེ་ཤེས་དྲི་མ་མེད་པས་རང་རིག་བྱང་ཆུབ་ཏུ་མཐར་ཕྱིན་
པར་བྱས་ནས་སྐུ་དང་ཡེ་ཤེས་ཀྱི་དགོངས་པ་ལ་རྟག་ཏུ་བཞུགས་པའོ། །དེའང་ངོ་སྤྲོད་སྤྲས་པ་ལས། གཞི་ཉིད་
འབྲས་བུ་སྨིན་བྱེད་ཤེས་རབ་སྟེ། །ཤེས་རབ་སྐུ་རུ་སྨིན་པ་ཡི། །ངོ་བོ་ཉིད་ཀྱི་ཆོས་སྐུ་དེ། །ཡེ་ཤེས་ཆོས་ཀྱི་སྐུ་རུ་
སྨིན། །ཞེས་སོ། །ཁམས་ཡེའི་སངས་རྒྱས་ཡིན་ཀྱང༌། ལམ་དུས་རིག་པའི་ཤེས་རབ་ཀྱིས་བླང་དོར་མ་བྱས་ན།
དྲི་བཅས་ལས་གྲོལ་དུས་མེད་པས། གདམས་པ་ཟབ་མོ་ཉམས་སུ་ལེན་པ་གཅེས་ཏེ། གཞིའི་ཆོས་སྐུ་དེ་འབྲས་
བུ་མངོན་གྱུར་ཡེ་ཤེས་ཀྱི་སྐུ་བྱང་ཆུབ་ཏུ་སྨིན་པར་བྱ་དགོས་པའི་ཕྱིར་རོ། །དེ་དག་གི་ཡེ་ཤེས་ཀྱི་དབྱེ་བ་བཤད་
ཟིན་ཏོ། ། ། །
སེམས་དང་ཡེ་ཤེས་འཕྲད་པའི་དུས་ནི་གཉིས་ཏེ། ཕྱི་འཕྲད་དང༌། ནང་འཕྲད་དོ། །ཕྱི་འཕྲད་ནི། རྣམ་རྟོག་དུ་
མར་འཕྲོ་དུས་སྙིང་གི་རིག་གདངས་རླུང་དང་འདྲེས་པས། བར་གྱི་རྩ་ལམ་ནས་འབྲེལ་བའི་དུས་སུ་སེམས་ལ་
རིག་པ་འཕྲད་པ་ཞེས་བྱའོ། །ནང་འཕྲད་ནི། བློ་སྤྲོས་པ་དང་བྲལ་བའི་ཚེ། སེམས་ཀྱི་ཆའི་རིག་གདངས་སྙིང་
གར་ཐིམ་པས། ནང་རིག་ཐོག་ཏུ་སེམས་འཕྲད་པ་ཞེས་བྱའོ། །འདི་དག་རིག་པ་ལས་ཐ་དད་པའི་སེམས་དང་
འཕྲད་པ་མེད་ཀྱང༌། རིག་གདངས་རླུང་ལ་ཕར་འདྲེས་པ་དང་ནང་དུ་འདུས་པའི་ཆ་ནས་བཏགས་པའོ། །གྱེས་
ཚུལ་ལ་གཉིས་ལས། གནས་སྐབས་ལྟ་སྟངས་ལ་བཞག་པས་སྤྲོས་པ་དང་བྲལ་དུས་སེམས་ཞེས་བཏགས་པའི་
རླུང་རིག་གི་གྱ་གྱུ་དེ་རང་ཞི་སྟེ། གདངས་རིག་པར་ཐིམ་ནས་རླུང་རང་སོར་གནས་པས། རྣམ་རྟོག་ཕྱི་མ་མ་ལང་
གི་བར་ལ་གྱེས་སོ། །དེ་ཉིད་སེམས་རིག་ཐོག་ཏུ་འཕྲད་པ་དང་དོན་གཅིག་གོ །བུ་མ་ཐོག་ཏུ་གྲོལ་བས་ཡེ་ཤེས་
དབྱིངས་སུ་ཐིམ་པའི་འོད་གསལ་ལ་མ་བུ་འདྲེས་པ་ཞེས་བཤད་དོ། །མཐར་ཐུག་གྱེས་ཚུལ་ནི། ཤི་དུས་རླུང་
རང་ཞི་ལ་སོང་བས་རིག་གདངས་རང་ཐིམ་ལ་སོང་བའི་ཚེ། སྤོས་པ་དང་བྲལ་བའི་འོད་གསལ་ཤར་བ་ན་གྱེས་
སོ། །འདི་ཉིད་ད་ལྟར་གྱེས་པ་ངོས་ཟིན་པ་དེ་ཀ་བར་དོའི་འོད་གསལ་ཡིན་པས་ངོ་ཤེས་པ་གལ་ཆེའོ། །དེ་དག་
གིས་གཞི་གཏན་ལ་ཕབ་ཟིན་ཏོ། ། །།
དོན་གཉིས་པ་ལམ་ཉམས་སུ་བླང་བ་ལ་གཉིས་ཏེ་རྟེན་གྱི་གང་ཟག་དང༌། བླང་བྱའི་ཆོས་སོ། །དང་པོ་ལ་
གཉིས་ལས། བླ་མའི་མཚན་ཉིད་ནི། བཀོད་པ་ཆེན་པོ་ལས། མཁས་ཤིང་བྱ་བ་བྲལ་བ་དང༌། །ཆོས་ཉིད་དོན་
ལ་ཚད་ཕེབས་དང༌། །འདོད་པའི་དོན་ལ་རྨོངས་པ་མེད། །གསང་སྔགས་བླ་མའི་མཚན་ཉིད་དོ། །ཞེས་པས།
དང་པོ་མཁས་པ་ལ་ཡང་བཞི་སྟེ། ཡངས་ཤིང་རྒྱུད་ལ་མཁས་པས། གསང་སྔགས་ཕྱི་ནང་གི་རྒྱུད་སྡེ་དུ་མ་
མཁྱེན་ཅིང༌། དེ་དག་གི་དཀའ་བའི་གནད་སྟོན་པ་ལ་བློ་གྲོས་ཀྱི་མིག་ཡོད་པ། གོམས་ཤིང་སྒྲུབ་པ་ལ་མཁས་

པས་བསྙེན་སྒྲུབ་ཡན་ལག་བཞི་སྟོན་ཤེས་ཤིང༌། ལས་བཞིའི་ཕྲིན་ལས་ལ་རྟགས་ཐོན་པ། རྟོགས་ཤིང་ལྟ་བ་
ལ་མཁས་པས་སྤྱིའི་ལྟ་བ་ཐེག་པ་རིམ་པ་དགུའི་དོན་རྟོགས་ཤིང༌། བྱེ་བྲག་གི་ལྟ་བ་ཆོས་ཉིད་མངོན་སུམ་དུ་
མཐོང་བའོ། །སྒོམ་ཞིང་ཉམས་མྱོང་ལ་མཁས་པས་རྣམ་གཡེང་དང་འདུ་འཛི་སྤངས་ཏེ་དྲོད་རྟགས་དང་ཡེ་ཤེས་
ཤར་བའོ། །བྱ་བ་བྲལ་བ་ནི། ཚེ་འདིའི་བྱ་བ་ཐ་མལ་པ་རྣམས་སོ། །ཆོས་ཉིད་ཀྱི་དོན་ཚད་ལ་ཕེབས་པ་ནི།
རིག་པ་མངོན་སུམ་གྱི་དོན་ལ་བསྒོམས་ཤིང་དྲོད་ཚད་ཐོབ་པའོ། །འདོད་པའི་དོན་ལ་མ་རྨོངས་པ་ནི། སློབ་
མས་དྲིས་པའི་ལན་ལྡོན་ནུས་ཤིང་བློ་ཡི་རིམ་པ་དང་མཐུན་པར་གང་ལ་གང་འདོད་ཀྱིས་ཆོས་སྦྱིན་པར་ནུས་
པའོ། །དེ་ལས་གཞན་དུ་ནི་དོར་བྱའི་བླ་མ་ཡིན་པས། སློབ་མ་ལོག་པའི་ལམ་ལ་ཁྲིད་པའི་ཕྱིར་རོ། །ལོག་པར་
འདྲེན་པ་དེ་ཉིད་སྤང་བར་བསྟན་པ་ནི། ཡེ་ཤེས་གསང་བའི་རྒྱུད་ལས། དམ་ཚིག་མི་ལྡན་རྡོ་རྗེ་ནི། །སྦྲེལ་མ་
གཡང་ལ་ལྷུང་བ་བཞིན། །བདག་གཞན་རྡོ་རྗེའི་ཁབ་ཏུ་འགྲོ། །ཞེས་པ་དང༌། རང་ཤར་ལས། སློབ་དཔོན་མ་
བརྟག་སློབ་མའི་བདུད། །ཞེས་སོ། །སློབ་མའི་མཚན་ཉིད་ནི། དེ་ཉིད་ལས། དད་ལྡན་སྙིང་རྗེ་གཏོང་ཕོད་ཆེ།།
ཁོང་ཡངས་སྤྲོ་རིང་ཤེས་རབ་ལྡན། །བརྩོན་ཞིང་བྱང་ཆུབ་ཐར་པ་འདོད། །སྣོད་ལྡན་གསང་བའི་རྟགས་སུ་
བཤད། །ཅེས་པས། དད་པ་དང་གཏོང་ཕོད་ཆེ་བ། ཤེས་རབ་དང་ཐོས་པ་ཆེ་བ། དག་སྣང་དང་མོས་གུས་ཆེ་བ།
སྙིང་རུས་དང་བརྩོན་འགྲུས་ཆེ་བ། འཁོར་བ་ལས་བློ་ལོག་ཅིང་ཆོས་མིན་ཡིད་ལ་མི་བྱེད་པ། སྔོན་སྦྱངས་ཀྱི་
ལས་འཕྲོ་ཡོད་པས། རྫོགས་པ་ཆེན་པོའི་སྣོད་དུ་རུང་བའོ། །དེ་ཡང་ཁོང་ཡངས་ཤིང་སྤྲོ་རིང་བ། གཟུང་འཛིན་
དང་རྣམ་རྟོག་ཆུང་བ། དཀའ་སྤྱད་ལ་སྡུག་བསྔལ་དུ་མི་ལྟ་བ། བྱ་བྱེད་དང་རྩོལ་སྒྲུབ་ཉུང་བ། སྙིང་རྗེ་དང་ཞི་
དུལ་ཆེ་བ། ངང་རྒྱུད་བཟང་ཞིང་དལ་ཆགས་པ། རང་བཞིན་རྫོགས་པ་ཆེན་པོའི་ཆོས་དང༌། བླ་མ་ལ་མཆོག་ཏུ་
གུས་པ་ཆེ་བའོ། །དེ་ལས་གཞན་དུ་སྤང་བར་བྱ་སྟེ། རང་ཤར་ལས། སློབ་མ་མ་བརྟག་སློབ་དཔོན་དགྲ། །དམ་
ཚིག་ཉམས་པས་དམྱལ་པར་འཚོད། །ཅེས་སོ། །སློབ་མ་སྐལ་བ་དང་ལྡན་པ་ཤིན་ཏུ་གཅེས་སོ། །གཉིས་པ་
བླང་བྱའི་ཆོས་ལ་གཉིས་ཏེ། སྨིན་བྱེད་དབང་དང་གྲོལ་བྱེད་གདམས་པའོ། །དང་པོ་ནི། སློབ་མ་སྣོད་ལྡན་དེས།
བླ་མ་མཚན་ལྡན་དེ་ལ་ཚོགས་ཀྱི་འཁོར་ལོ་དང༌། གསེར་ལ་སོགས་པའི་མཎྜལ་ཕུལ་ལ། བདག་ད་སྟེ་ལོ་
གསུམ་མམ་ལྔ་ནས་གསང་བ་སྙིང་ཏིག་གི་དབང་ཁྲིད་གཅིག་ཞུ་བས་གནང་བར་མཛད་དུ་གསོལ། ཞེས་
གསོལ་བ་བཏབ་དུས། བླ་མས་སྐལ་བ་ཡོད་མེད་བརྟག་གོ །ཞེས་བརྗོད་ནས། སློབ་མའི་དད་གུས་དང་བརྩོན་
འགྲུས་ལ་སོགས་པའི་སྣོད་བརྟག་ཅིང༌། བླ་མས་མཁའ་འགྲོ་ལ་ཆོས་ཀྱི་སྣོད་ཡིན་མིན་ལུང་བསྟན་དུ་གསོལ།
ཞེས་གསོལ་བ་བཏབ་ལ་བརྟག་གོ །དེ་ནས་སྐབས་ལ་བབ་པ་དང༌། སེམས་སྦྱོང་བདུན་གྱི་དོན་ཁྲིད་རྫོགས་

པར་བྱས་ལ་དབང་བསྐུར་ཏེ། རྫོགས་པ་རང་བྱུང་ལས། སྤྲོས་བཅས་སྤྲོས་པ་མེད་པ་དང༌། །ཤིན་ཏུ་སྤྲོས་མེད་
རབ་སྤྲོས་མེད། །དེ་ལྟར་དབང་ནི་བཞི་ཡིས་ཀྱང་། །དད་ལྡན་རང་རྒྱུད་སྨིན་པར་བྱ། །ཞེས་པ་ལྟར། བཞི་པོ་དེ་
ཁྲིགས་ཆགས་སུ་ཞག་རེས་བར་དུ་བཅད་ལ་བསྐུར་ཡང་འགལ་བ་མེད་ལ། ལོ་ཟླས་བར་དུ་བཅད་ན་ཤིན་ཏུ་
ལེགས་སོ། །དེ་ཡང་སྤྲོས་བཅས་ཀྱི་དབང་རྡུལ་ཚོན་ལ་བརྟེན་ནས་བསྐུར་ཞིང༌། དེའི་དམ་ཚིག་དང༌སྡོམ་པ་
འབོག དེ་ནས་སྤྲོས་མེད་མཎྜལ་དང་བུམ་པ་ལ་བརྟེན་ནས་སྐུར་ཞིང་རྩ་རླུང་གི་གདམས་པ་དང་ལུང་འབོག དེ་
ནས་ཤིན་ཏུ་སྤྲོས་མེད་བརྡ་ལ་བརྟེན་ནས་བསྐུར་ཞིང༌། བརྡ་དོན་གྱི་མན་ངག་བསྟན། དེ་ནས་རབ་ཏུ་སྤྲོས་མེད་
ཀྱི་དབང་རང་སེམས་ལ་བརྟེན་ནས་བསྐུར་ཞིང་། མངོན་སུམ་ལུས་ངག་གི་གནད་བསྟན་པའོ། །གཉིས་པ་གྲོལ་
བྱེད་ཀྱི་གདམས་པ་ལ་སྔོན་འགྲོ་ལུས་ངག་ཡིད་གསུམ་གྱི་གནད་སྦྱང་བ། དངོས་གཞི་ངོ་སྤྲད་པ། རྗེས་སྣང་བ་
བཞིའི་འཆར་ཚུལ་བསྟན་པ། མཐའ་བརྟེན་གྱི་མན་ངག་དང་བཞི་ལས། དང་པོ་ནི་འབྱུང་བཞིའི་སྒྲ་དོན་ལ་
བསླབ་པ་དང༌། འཁོར་འདས་རུ་ཤན་འབྱེད་པའི་སྤྱོད་པ་ལ་བསླབ་པ་གཉིས། སྔོན་དུ་སོང་བའམ་མ་སོང་ཀྱང་
རུང་སྟེ། ལུས་ངག་ཡིད་གསུམ་གྱི་སྔོན་འགྲོ་རྣལ་དབབ་དང་བཅས་པ་འབྱོངས་པར་སྒོམ་པ་ནི། ཐལ་འགྱུར་
ལས། རྡོ་རྗེ་སྐྱིལ་ཀྲུང་རབ་བཅས་ཏེ། །ལུས་སྦྱངས་སེམས་ལ་ཕན་པའོ། །ངག་ནི་ཧཱུཾ་ཞེས་བརྗོད་པ་ལས། །
རྒྱས་གདབ་པ་དང་རྩལ་སྦྱང་དང་། །མཉེན་བཙལ་ལམ་དུ་ཞུགས་པ་ཡིས། །དེ་ལྟར་ངག་སྦྱངས་སེམས་ལ་ཕན།།
སེམས་ནི་ཐོག་མར་བྱུང་ས་དང༌། །བར་དུ་གནས་དང་ཐ་མར་འགྲོ། །དེ་ལྟར་གསུམ་ལ་བརྟག་དཔྱད་ནས། །
སེམས་སྦྱངས་སེམས་ཀྱི་གནས་ལུགས་ཤེས། །ཞེས་པ་དང༌། དེ་ནས་རྣལ་དུ་དབབ་པར་བྱ། །ཞེས་སོ། །དེ་
ལྟར་བྱས་པས་ལུས་ངག་ཡིད་གསུམ་གྱི་སྡིག་པ་འདག་ཅིང་བར་ཆད་ཞི་བ་དང༌། སྐུ་གསུམ་དུ་གྲོལ་བའི་དགོས་
པ་ཡོད་དོ། །གཉིས་པ་དངོས་གཞི་ངོ་སྤྲད་པ་ལ་གཉིས་ཏེ། མུ་ཏིག་ཕྲེང་བ་ལས། ཉམས་ལེན་ཁྲེགས་ཆོད་ཐོད་
རྒལ་ལོ། །ཚད་ནི་གདིང་བཞིའི་རྣལ་འབྱོར་ཉིད། །ཅེས་པས། དང་པོ་ཁྲེགས་ཆོད་ཀྱིས་སེམས་གཞི་མེད་རྩ་
བྲལ་ཆེན་པོར་གཏན་ལ་དབབ་ནས།སྣང་སེམས་ཐམས་ཅད་ཡེ་གྲོལ་སོར་གཞག་ཆེན་པོར་ཉམས་སུ་བླངས་ཏེ།
ཡི་གེ་མེད་པ་ལས། འཁོར་བའི་ལམ་རྒྱུན་གཅོད་འདོད་པས། །བྱ་བ་བྲལ་བའི་དབྱིངས་སུ་རྫོགས། །མཐའ་
དང་བྲལ་བས་དབུས་མི་གནས། །ཡོངས་སུ་རྫོགས་པས་མཐའ་དང་བྲལ། །ལྷག་མ་མེད་པས་ཆ་ཤས་མིན། །
གཅིག་ཏུ་མ་ཡིན་གཉིས་མཐའ་ཟད། །བརྗོད་དུ་མེད་པའི་ཚིག་གི་གཞི། །སྤྲོས་དང་བྲལ་བའི་སྙིང་པོའི་དོན། །
འདི་ཤེས་འཁོར་བའི་ལམ་འགག་གོ །ཞེས་པ་དང༌། སེང་གེ་རྩལ་རྫོགས་ལས། སྒོམ་མེད་སྒོམ་བྲལ་ཉིད་ཀྱི་ངོ་
བོ་གཟུང༌། །འདའ་མེད་འསྲུང་མཚམས་བྲལ་བའི་ཉམས་ལེན་བྱ། །ཞེས་སོ། །དེ་ལྟར་ཡེ་གྲོལ་ངང་དངས་སོར་

གཞག་ལ་གོམས་པས་གྲོལ་བའི་ཚད་ནི། འཁོར་འདས་གཉིས་ལ་རེ་དོགས་དང་བླང་དོར་མེད་པའི་སེམས་ཉིད།
འོད་གསལ་སྤྲོས་པ་དང་བྲལ་བ་ལ་ཐག་ཆོད་ཡིད་ཆེས་འཕོ་འགྱུར་མེད་པ་འབྱུང་ངོ༌། །འདི་ནི་ངོ་བོ་ཀ་དག་གི་
གནས་ལུགས་ལྟ་བས་ཐག་བཅད་པ་ཞེས་བྱའོ། །གཉིས་པ་ཐོད་རྒལ་ནི་བཞུགས་སྟངས་དང་གཟིགས་སྟངས་
བསྟུན་ནས། རླུང་དལ་བར་ཕྱིར་འཕངས་ལ་ནམ་མཁའ་སྤྲིན་དང་བྲལ་བའི་དཀྱིལ་དུ་མ་ཡེངས་པར་བལྟས་
པས། ཐོག་མར་དཀར་ཕྲ་ཕྲོ་ལས་རྡོ་རྗེ་ལུ་གུ་རྒྱུད་དབྱིངས་སྣང་ཐིག་ལེས་བརྒྱན་པ་མཐོང་བ་ནི། རིག་པ་
མངོན་སུམ་གྱི་དོན་མཐོང་བས་ཐོག་མའི་ཀུན་ཏུ་བཟང་པོ་དང་སྐལ་པ་མཉམ་པ་ཞེས་བྱ་སྟེ། གསང་བ་སྤྱོད་པ་
ས་བོན་གྱི་རྒྱུད་ལས། དབྱིངས་དང་རིག་པའི་ལྟ་སྟངས་ནི། །སྒྲིབ་བྱེད་བྲལ་བས་ནམ་མཁར་བལྟ། །དབྱིངས་
ཀྱི་ནང་དུ་ལུ་གུ་རྒྱུད། །རྣམ་པར་གཞག་ཅིང་འབྲལ་མི་བྱ། །འདི་ལྟར་སུ་ཡིས་མཐོང་བའི་མི། །ཐོག་མའི་ཀུན་
ཏུ་བཟང་པོ་དང༌། །སྐལ་པ་དག་ནི་མཉམ་པའོ། །ཞེས་སོ། །གསུམ་པ་སྣང་བ་བཞིའི་འཆར་ཚུལ་ནི་བཞི་ལས།
དང་པོ་ཆོས་ཉིད་མངོན་སུམ་གྱི་སྣང་བ་ནི། སྙིང་གའི་བདེ་བར་གཤེགས་པའི་ཁམས་རྣམ་དག་གི་སྣང་བ་དང་པོ་
མཐོང་བ་ནས་བཟུང་སྟེ། དབྱིངས་སྣང་འཇའ་འོད་ཀྱི་ནང་དུ་ཐིག་ལེ་ཐིག་ཕྲན་གསུམ་སྦྲེལ་དུ་སྣང་ཞིང༌། རྡོ་རྗེ་
ལུ་གུ་རྒྱུད་ཇེ་གསལ་ལ་སོང་སྟེ། ཐིག་ལེ་སྟོང་པའི་སྒྲོན་མ་ཡང་རེས་སྣང་རེས་མི་སྣང་བ་ཡིན་ནོ། ། ། །
གཉིས་པ་ཉམས་གོང་འཕེལ་གྱི་སྣང་བ་ནི། དེ་ནས་དབྱིངས་འོད་ལྔའི་སྣང་བ་དང༌། ཐིག་ལེ་སྟོང་པའི་སྒྲོན་མ་
རྟག་ཏུ་སྣང་ཞིང༌། དབྱིངས་རིག་ཟ་འོག་རིས་སྨིན་མཚམས་ཀྱི་སོར་བཞི་ལས་བཀྲལ་ཏེ། གྱེན་འགྲེངས་དང༌།
རྩིབས་ཤར་དང༌། ཟླུམ་འཁྲིགས་དང༌། མཆོད་རྟེན་ལྟ་བུ་དང༌། པདྨ་ལྟ་བུ་དང༌། མདའ་དང་མདུང་རྩེ་ལྟ་བུ་ལ་
སོགས་པར་སྣང་དུས་ཕྱི་མ་མངལ་སྒོ་མི་འགྲིམ་པར་རང་བཞིན་སྤྲུལ་པར་བགྲོད་ལ་འོད་རེ་ལྡེ་ཙམ་གྲུ་ཆད་ཀྱི་
རྣམ་པར་སྣང་དུས་ཀྱང་དེ་དང་འདྲ་ཞིང་ཡུལ་གྲུ་ཙམ་དང་མཐོང་ཚད་ཁྱབ་ཅིང༌། སྣང་བ་དེ་དག་མིག་མངས་
རིས་དང༌། ཟ་འོག་བེར་ཁྱིམ་དང༌། མེ་ལོང་རིས་ཀྱི་ནང་ན་ཐིག་ལེ་མང་པོ་མུ་ཁྱུད་དང་བཅས་པ་ནི། བར་དོ་
དང་པོ་འདི་ཉིད་དུ་གྲོལ་བའི་ནུས་པ་ཡོད་དེ། དེ་ཉིད་ལས། དེར་གཏད་སྣང་བ་གོང་འཕེལ་བས། །རང་ངོ་
མཐོང་ལས་འདི་ལྟར་རོ། །སྨིན་མཚམས་ལས་ནི་སོར་བཞི་ལས། །བྲལ་བའི་སྐྱེས་བུ་སྐལ་བཟང་བ། །འཁོར་
བར་འཇུག་པ་ག་ལ་སྲིད། །གྲུ་ཆད་རྣམ་པར་གང་སྣང་བ། །སྤྲུལ་པའི་ཡོན་ཏན་འདིས་འགྲུབ་བོ། །མཐོང་བའི་
ཡུལ་ཙམ་གང་སྣང་བ། །ཚོམ་བུ་ལ་ནི་དེ་བཞིན་ནོ། །ཞེས་སོ། །ཚོམ་བུ་ནི་དབྱིངས་སྣང་གི་ཟླུམ་འཁྲིགས་
ནང་ན་པདྨ་འདབ་མ་བཞི་བཞིས་བསྐོར་བ་དེ་ལ་ཟེར་རོ། །གསུམ་པ་རིག་པ་ཚད་ཕེབས་ཀྱི་སྣང་བ་ནི། དེ་ནས་
དབྱིངས་སྣང་གིས་ཐམས་ཅད་གང་བའི་དབུས་ན། ཐིག་ལེ་རྣམས་མུ་ཁྱུད་ལྔ༌ལྡན༌གྱི༌ར༌བས་བསྐོར༌ཞིང༌།

དབུས་ན་དང་པོ་ལྷའི་གཙུག་ཏོར་ནས་དབུ་ཕྱེད་དང༌། རིལ་པོ་ནས་སྐུ་སྟོད་ལ་སོགས་པ་ནས་ཡབ་ཡུམ་ལྔ་ལྔས་
བསྐོར་བའི་བར་དུ་སྣང་ཞིང༌། རྣལ་འབྱོར་པ་དེ་ཡང་རི་བྲག་ཐམས་ཅད་ལ་ཟང་ཐལ་ཞིང་སྨྱོན་པ་ལྟར་ཉམ་ང་
དང་བག་ཚ་མེད་པས་རྒྱུ་ལ་སྤྱན་དང་མངོན་ཤེས་ལ་སོགས་པའི་ཡོན་ཏན་འགྲུབ་ཅིང་ལུས་འོད་དུ་ཡོད་པ་སྟེ།
སྐུ་གདུང་འབར་བ་ལས། གང་གིས་འོད་ལ་སུ་གོམས་པ། །རང་གིས་མཐོང་བའི་སྤྱོད་ཡུལ་དུ། །ས་དང་ཆུ་དང་
མེ་དང་རླུང༌། །འབྱུང་བཞིའི་སྣང་བ་རང་ནུབ་སྟེ། །རིམ་གྱིས་ཁ་དོག་ལྔ་ལ་སྤྱོད། །འོད་དང་འབྲལ་བ་མེད་པའི་
རྟགས། །གཞན་གྱིས་མཐོང་བའི་སྤྱོད་ཡུལ་དུ། །སྨྱོན་པ་བཞིན་ཏེ་ཐོགས་མེད་པར། །རི་བྲག་རྣམས་ལ་ཟང་
ཐལ་དང༌། །དེ་བཞིན་ས་འོག་འཛུལ་བར་ནུས། །ཆུ་རྣམས་ལ་ཡང་བྱིང་བ་མེད། །ཅེས་སོ། །དེ་ཡང་དང་པོར་
ལུས་ཀྱི་རྡུལ་ཕྲན་མཐོང་བ་ལས་འོད་གསལ་དུ་དངས་ཏེ་རླུང་གི་རྒྱུ་བ་ཟད་ནས། །ས་རྡོའི་སྣང་བ་ལ་རིག་པ་
གཏད་པ་ཙམ་གྱིས་ཞུ་ནུས་པ་དང་། བེམས་པོ་ལ་གཏད་པས་འགུལ་བ་དང་སྐད་འབྱིན་པ་ལ་སོགས་པ་འོང་སྟེ།
ཐལ་འགྱུར་ལས། ཐད་ཀའི་དངོས་སྣང་འགག་པ་དང་། །ས་རྡོའི་སྣང་བ་ཞུ་བ་དང་། རང་ཤེས་ཅི་ལའང་ཚུད་པ་
དང༌། །དེ་ཚུད་བེམས་པོ་འགུལ་བ་དང་། །རླུང་གི་རྒྱུ་བའི་ཚད་ཟིན་དང་། །ལུས་ཀྱི་རྡུལ་ཕྲན་མཐོང་བ་དང་།།
ཅིར་སྣང་གཟུགས་སྐུར་རྫོགས་པ་དང༌། །དེ་ལ་ཡབ་ཡུམ་འཁྲིལ་བ་དང༌། །ཀུན་ཀྱང་མུ་ཁྱུད་ཟླུམ་པོ་ལ། །རྣལ་
འབྱོར་ལུས་ཀྱང་འོད་གསལ་ཏེ། །འགྲོ་དང་འོང་དང་འདུག་པར་སྣང་། །ཐམས་ཅད་རིག་པ་ཚད་ཕེབས་སོ། །
ཞེས་སོ། །དེའང་དང་པོ་ཕྱི་ནང་གཉིས་ཀྱི་རགས་པ་ཐམས་ཅད་ཟད་དུས་སུ་ནང་གི་རླུང་སེམས་ཚད་ལ་ཕེབས་
པས། རླུང་གི་ཡོན་ཏན་རྫུ་འཕྲུལ་མང་པོ་འགྲུབ་ཅིང༌། སེམས་ལ་དབང་ཐོབ་པས་གང་ལའང་རིག་པ་ཚུད་པའི་
རྟགས། འགུལ་བ་དང་སྐད་འབྱིན་པ་དང༌། ཉོན་མོངས་པ་མེད་པ་དང༌། ཟས་གོས་མི་དགོས་པ་རྣམས་འབྱུང་
ངོ༌། །དེའི་དུས་རྡུལ་ཕྲན་མཐོང་བའོ། །དེ་ནས་ལུས་འོད་དུ་གྲོལ་བ་དང་། ཕྱི་ཞིང་ཁམས་སུ་གསལ་བས་རགས་
པའི་དངོས་པོ་མེད་དེ། ལོངས་སྐུའི་ཞིང་ཁམས་རང་སྣང་བའོ། ། ། །
འདིའི་དུས་སུ་འོད་ཀྱི་ལུས་ཀྱི་ནང་ན་ཨའི་མཚན་མ་སྙིང་དབུས་དཀྱིལ་འཁོར་དུ་གནས་པའི་གདངས་སུ་དུང་
ཁང་ཁྲོ་བོར་གསལ་ཞིང༌། ལུས་ཀྱི་བ་སྤུའི་ཚད་དང་མཉམ་པར་སངས་རྒྱས་ཀྱི་ཞིང་ཁམས་བརྗོད་ལས་འདས་
པ་གསལ་ཞིང༌། ལག་པའི་སོར་མོ་ལ་འོད་ལྔའི་ཕྲེང་བས་འཁྲིགས་པའི་སྙིང་ག་ནས་བར་སྣང་གི་འོད་ཀྱི་སྐར་
ཁུང་དང༌། སངས་རྒྱས་ཀྱི་སྐུའི་ཐུགས་ཀ་རྣམས་ནས། འོད་ཟེར་ལྔའི་ཐག་པ་བྱུང་བས་འབྲེལ་བར་སྣང་ཞིང༌།
རང་གི་སྨིན་མཚམས་ནས་འོད་ཟེར་འདོམ་གང་བས་བརྒྱན་པ་ལ། སྤྱི་གཙུག་ནས་ཡར་ཐིག་ལེ་བརྩེགས་མ་
ལྔའམ་དགུ་འཆར་ཏེ། ཐལ་འགྱུར་ལས། ཚད་ཕེབས་ལུས་ཀྱང་འདི་བཞིན་གྱུར། །སོ་སོའི་ལུས་ཀྱི་རྡུལ་ཕྲན་

ལས། །བར་སྣང་འོད་ཀྱི་སྐར་ཁུང་སྣང༌། །དེ་ལས་འོད་ཟེར་ལྕགས་ཀྱུའི་དབྱིབས། །འཁྲིལ་ཞིང་ལྡེམ་པའི་སྣང་
བ་འཛིན། །ལུས་ཀྱི་རྡོས་པ་རང་འགགས་ནས། །ཟང་ཐལ་དྲི་མེད་འོད་ཀྱི་ལུས། །དབུས་ན་ཨ་ཡི་མཚན་མ་ཅན།།
མཛོད་སྤུའི་འོད་ཟེར་འདོམ་གང་ཚད། །ཐོར་ཚུགས་རླུང་གིས་འདེགས་པར་སྣང་། །ཞི་སྐུ་ལག་པའི་སོར་མོ་ལ།།
འོད་ཀྱི་ཕྲེང་བ་རྣམ་པར་འཁྲིགས། །སྒྲ་མེད་སེམས་ཀྱིས་སྤྱོད་པ་སྟེ། །མགོ་བོ་ཐོད་པའི་གཞལ་ཡས་ལས། །ཧེ་
རུ་ཀ་རྣམས་མངོན་པར་འབྱུང་། །འདི་དུས་རང་ལུས་ཚད་ལ་ཕེབས། །ཟང་ཐལ་སྐུ་གསུམ་གཅིག་འདྲིལ་བའོ།།
ཞེས་སོ། །ཐོར་ཚུགས་ནི་གཙུག་ཏོར་ཡིན་ལ། རླུང་གིས་འདེགས་པ་ནི་ཡེ་ཤེས་ཀྱི་རླུང་དབྱིངས་སུ་འཁྱིལ་བ་
ལྟར་མི་མངོན་པ་སྟེ། དེས་མཚོན་ནས་མཚན་དང་དཔེ་བྱད་ཐམས་ཅད་རྫོགས་པར་འབར་བའི་ལོངས་སྐུ་
འགྲུབ་པའི་དུས་སོ། ། ། །
བཞི་པ་ཆོས་ཉིད་ཟད་པའི་སྣང་བ་ནི། དེ་ནས་རྡོས་བཅས་ཀྱི་ལུས་དང༌། ཕྱིའི་སྣང་བ་རང་ཟད་ནས་ལོངས་སྐུར་
གྲོལ། རླུང་ཟད་པས་སེམས་ཟད་དེ་རྟོག་ཚོགས་ཀྱི་ཉོན་མོངས་པ་གྲོལ། གདེང་བཞིའི་ཚད་དུ་ཕྱིན་ཏེ་འཁོར་བ་
མྱང་འདས་སུ་གྲོལ་བའོ། །གདེང་བཞི་ནི། དེ་ཚེ་ཡར་སངས་རྒྱས་མ་ཐོབ་ཀྱིས་དོགས་པ་དང༌། ཐོབ་ཏུ་རེ༌བ་
གཉིས། མར་འཁོར་བར་འཁོར་གྱིས་དོགས་པ་དང་མི་འཁོར་དུ་རེ་བ་གཉིས་ཏེ་བཞི་པོ་ལས་གྲོལ་བའོ། །དེའི་
ཚེ་སོར་མོ་ཙམ་འོད་ཀྱི་རྣམ་པར་བཀྲ་ལམ་མེ་བ་སྣང་སྟེ། ལུས་ཀྱི་རྣམ་པའི་རྟེན་དེས་སེམས་ཅན་གྱི་དོན་བྱེད་
པར་འདོད་ན། སོར་མོ་ལ་རིག་པ་གཏད་པས་ལུས་དང་ཕྱིའི་སྣང་བ་ཐམས་ཅད་ཆུའི་ཟླ་བ་ལྟར་སྣང་ལ་ངོ་བོ་
མེད་པར་རང་ལོག་ནས་བསྐལ་པའི་སེམས་ཅན་གྱི་ཚོགས་མ་ཟད་ཀྱི་བར་དུ་བཞུགས་ནས་དབང་རྣམ་པ་
གཉིས་ཀྱིས་འགྲོ་བ་དབྱིངས་སུ་གྲོལ་བའི་ཕྲིན་ལས་མཛད་པ། སློབ་དཔོན་ཆེན་པོ་པདྨ་དང་བི་མ་ལ་བཞིན་དུ་
འཕོ་བ་ཆེན་པོའི་སྐུར་བཞེངས་པའོ། །དབང་གཉིས་ནི་སྐྱེ་བ་དང་འཇུག་པའོ། །སྐྱེ་བ་ལ་དབང་བ་གང་ལ་གང་
འདུལ་གྱི་སྤྲུལ་པ་སྐད་ཅིག་གིས་སྟོན་པ་དང༌། དེའི་སེམས་ཅན་སུམ་སྟོང་ལ་རིག་པ་བཅུག་པས། སྐད་ཅིག་དེ་
ལ་གྲོལ་བར་ནུས་པའོ། །འཇུག་པ་ལ་དབང་བ་ནི། བེམས་པོ་ལ་རིག་པ་བཅུག་པས་འགུལ་བ་དང་སྐད་འབྱིན་
པར་ནུས་ཏེ། པདྨ་དང་དཔག་བསམ་གྱི་ཤིང་ལ་སོགས་པ་ལས་ཆོས་ཀྱི་སྒྲ་སྒྲོགས་ཤིང༌། རྫུ་འཕྲུལ་དང་འོད་
འགྱེད་པས་འགྲོ་བ་འདུལ་བའོ། །གལ་ཏེ་རྟེན་དེས་སེམས་ཅན་གྱི་དོན་མི་ཕྱེད་ན། ལག་སོར་གྱི་འོད་ལ་མ་
གཏད་པའི་སྐད་ཅིག་ལ་ན་བུན་དབྱིངས་སུ་ཡལ་བ་ལྟར་ཕྱིར་སྣང་གི་འོད་ལུས་དེ་ཡང་ནང་དབྱིངས་སུ་ཡལ་
ནས། ཀ་དག་གི་ས་ལ་རྟག་ཏུ་ལྷུན་གྱིས་གྲུབ་པར་བཞུགས་ཏེ། སངས་རྒྱས་སྲས་གཅིག་གི་རྒྱུད་ལས། ནང་
ལུས་ཟད་པའི་སར་ཕྱིན་ཚེ། །སོར་མོ་ལ་སོགས་དེ་བཞིན་སྣང༌། །འདི་གཏད་འབྱུང་བ་རང་དེངས་སུ། །སྐྱེ་དང་

འཇུག་པའི་ཁྱད་པར་གྱིས། །ཆོས་ཀུན་ཟད་པས་རང་ས་ལ། །ཅི་ཡང་འཛིན་པ་མེད་པར་ནི། །གནས་པ་ཡིན་ནོ་
སྤྲུལ་པའི་སྐུ། །འདི་ནི་འཇུག་པའི་ཤུགས་ཀྱིས་དབང༌། །སྐྱེ་བའི་རང་དབང་སུས་ཐོབ་པ། །དེ་ཡང་དེ་ལ་གཏད་
ནས་ནི། །ཡང་དུས་འདི་ལྟར་བྱས་པ་ན། །སྣང་བའི་རང་སྒྲ་སིལ་སྐད་དེ། །མངོན་དུ་ལོག་ནས་འཁྲུལ་བར་སྣང་།།
འདིས་ནི་སེམས་ཅན་དོན་ཀུན་བྱེད། །རིག་པ་མཉམ་པར་གཅིག་པའི་ཕྱིར། །སྟོང་ཕྲག་གསུམ་རྣམས་སེམས་
ཅན་གྱིས། །འཕོ་བ་ཆེན་པོ་འདིས་འགྲུབ་པོ། །དེ་བཞིན་རིམ་དང་ཅིག་ཆར་གྱིས། །ལུས་ནི་འདི་ཡིས་འགྲུབ་པ་
ཡིན། །དེ་ཀུན་ལུས་ཟད་ཚད་ལས་གྲོལ། །འདི་ཀུན་ངེས་པའི་འབྲས་བུ་ནི། །ས་མཆོག་དཀྱིལ་འཁོར་ཆེན་པོ་
འགྲུབ། ཅེས་སོ། །དེ་ཡང་ཆོས་ཉིད་མངོན་སུམ་དང༌། ཉམས་གོང་འཕེལ་གྱི་དུས་རིག་གདངས་རྣམ་པ་གཉིས་
ལམ་དུ་བྱས་པས་སྤྲུལ་སྐུ་ལམ་དུ་བྱེད་པའོ། །རིག་པ་ཚད་ཕེབས་ཀྱི་དུས་སུ་ཚོམ་བུའི་སྣང་བ་ལ་སྤྱོད་པས་
ལོངས་སྐུ་ལམ་དུ་བྱེད་པའོ། །ཆོས་ཉིད་ཟད་པའི་དུས་སུ་སྟོང་ཉིད་བསམ་ཡུལ་ལས་འདས་པས་ཆོས་སྐུ་ལམ་དུ་
བྱེད་པའོ། །ལམ་དུ་སྐུ་གསུམ་བྱས་པས་འབྲས་བུ་སྐུ་གསུམ་དབྱིངས་སུ་གཅིག་པར་འགྲུབ་པ་སྟེ། སྐུ་གསུམ་
ལ་སྒྲིབ་པའི་དྲི་མ་ཐམས་ཅད་དང་བྲལ་ནས་ཁམས་དེ་ཉིད་བྱང་ཆུབ་ཏུ་སོང་བས། གསང་སྔགས་འབྲས་བུ་
ལམ་དུ་བྱེད་པར་འཐད་དོ། །བསྟན་པ་གསུམ་ལས་སྤྲུལ་སྐུ་སྤང་བླང་དང་བཅས་པས་ཕྱི་སྡེ་སྣོད་གསུམ།
ལོངས་སྐུ་རོ་མཉམ་དུ་སྤྱོད་པ་གསང་སྔགས་ནང༌། ཆོས་སྐུ་ལྷུན་གྲུབ་ལ་སྤྱོད་པ་རྡོ་རྗེ་སྙིང་པོ་ལས། ཆོས་སྐུའི་
བསྟན་པ་ད་ལྟ་ཉིད་ནས་སྐུ་གསུམ་རང་ཆས་སུ་ཡོད་པ་ལ་གཞི་བྱས་ནས། འོད་གསལ་ཡེ་ཤེས་ཀྱི་ལམ་
བསྒོམས་པས་ཡིན་ལུགས་དྲི་བྲལ་དུ་ཕྱིན་པས་འབྲས་བུ་དབྱིངས་དང་ཡེ་ཤེས་འདུ་འབྲལ་མེད་པར་ཚེ་གཅིག་
གིས་སྦྱོར་བའི་ཕྱིར་འོད་གསལ་རྡོ་རྗེ་སྙིང་པོའི་ཐེག་པ་ཀུན་ལས་ཁྱད་པར་དུ་འཕགས་པ་ཞེས་བྱའོ།། །།
བཞི་པ་མཐའ་རྟེན་གྱི་མན་ངག་ལ་བཞི་སྟེ། མི་འགུལ་བ་གསུམ་ལ་གཞི་བཅའ་བ། སྡོད་པ་གསུམ་གྱིས་ཚད་
གཟུང་བ། ཐོབ་པ་གསུམ་གྱིས་གཟེར་གདབ་པ། གདེང་བཞིས་གྲོལ་ཚད་གཟུང་བའོ། །དང་པོ་ནི། ལུས་
བཞུགས་སྟངས་ལས་མི་འགུལ་བ། མིག་གཟིགས་སྟངས་ལས་མི་འགུལ་བ། རིག་པ་དབྱིངས་སྣང་ལས་མི་
འགུལ་བ་སྟེ། གནད་གཅུན་པས་ཡེ་ཤེས་འཆར་ཏེ། དེ་ཉིད་ལས། མངོན་སུ་དོན་ལ་བལྟ་བའི་ཕྱིར། །ལུས་ངག་
ཡིད་ནི་རབ་ཏུ་གཅུན། །ཞེས་སོ། །དེའི་ཚེ་སྒྲོན་མ་བཞིའི་དོན་ལ་སྤྱོད་པ་ནི། སྙིང་གའི་འོད་གསལ་གྱི་གདངས་
ལས་མིག་རྒྱང་ཞགས་ཆུའི་སྒྲོན་མ་གཟིགས་སྟངས་གསུམ་གང་རུང་ལས་མི་འགུལ་བས། དབྱིངས་རྣམ་དག་གི་
སྒྲོན་མ་འཇའ་འམ་ན་རོ་ལྟ་བུའི་ནང་དུ་རྡོ་རྗེ་ལུ་གུ་རྒྱུད་དང༌། ཐིག་ལེ་སྟོང་པའི་སྒྲོན་མ་འོད་དམར་སེར་མུ་ཁྱུད་
ལྔ་པ་མཐེ་བོང་ཙམ་ལས་ཆེར་གྲངས་གཅིག་དང་གཉིས་ལས་མང་དུ་མཆེད་པ་ལ་གཏད་ནས་བློ་གང་དུ་ཡང་མི་

འཛིན་ལ་མ་ཡེངས་པར་ཅེ་རེ་བལྟས་པས། ཤེས་རབ་རང་བྱུང་གི་སྒྲོན་མ་ཁོང་ནས་འཆར་ཏེ། གསལ་སྟོང་མི་
རྟོག་པའི་ཡེ་ཤེས་ནང་ནས་སྤྲོས་པ་དང་བྲལ་བ་དང་། ཤེས་རབ་ཀྱི་རྩལ་སྔོན་བས་རྒྱས་པ་འཕྲལ་ལ་སྐྱེས་ནས་
ཆོས་ཀྱི་ཚིག་དོན་ལ་དབང་བསྒྱུར་བའི་རང་བཞིན་དྲི་མ་མེད་པ་འབྱེད་པའི་ཤེས་རབ་ཆེན་པོ་འཆར་ཏེ། ནང་
གསལ་ཞི་ལྷག་གི་ཡེ་ཤེས་དང༌། ཕྱིར་འབྱེད་ལྷག་མཐོང་གི་རྩལ་གཉིས་ཀྱིས། ཉོན་མོངས་པ་བག་ཆགས་དང་
བཅས་པ་འདགས་པར་བྱེད་དོ། །དེ་ཡང་གནས་ལ་མི་རྟོག་པའི་ཆ་དེ་ཞི་གནས་ཀྱི་ཡེ་ཤེས་སོ། །དེའི་རྩལ་ཏིང་
ངེ་འཛིན་དང་སྤྱན་དང་མངོན་ཤེས་དང་བདེ་གསལ་མི་རྟོག་པའི་ཉམས་དང་བཅས་པའོ། །གསལ་དྭངས་ཕྱེད་
ལ་རིག་ཅིང་མི་འཕྲོ་བ་ནི་ལྷག་མཐོང་ངོ༌། །དེའི་རྩལ་ལས། ཆོས་ཀྱི་ཚིག་དོན་འབྱེད་པའི་ཤེས་རབ་དང༌། སྤྱན་
དང་མངོན་ཤེས་ཐམས་ཅད་འགྲུབ་པའོ། །ཚུལ་འདི་ཉམས་ལེན་གྱི་མཐིལ་ཡིན་པས་ཤེས་པ་གཅེས་སོ། །དེ་མ་
ཤེས་པར་ཁ་གནམ་ལ་འགྲད་ནས་མིག་འོད་ལ་བལྟས་ཀྱང་ཆོད་ཅི་ཡང་མེད་དེ། ཉམས་ལེན་ངོ་མ་ཤེས་པའི་
ཕྱིར་རོ། །དེ་ཡང་ཕྱི་སྣང་བའི་ཐབས་ལ་བརྟེན་ནས། ནང་རིག་པའི་འོད་གསལ་འཆར་བ་ནི་རྣལ་འབྱོར་པའི་
ལུགས་སོ།
པས་གལ་ཆེའོ། །དེ་ཡང་ལུས་མི་འགུལ་བས་མིག་མི་འགུལ། དེས་དབྱིངས་ཀྱི་ལུ་གུ་རྒྱུད་མི་འགུལ། དེ་ཡི་ངང་
ལ་གནས་པས་ཡེ་ཤེས་མི་གཡོ་བའི་ངང་དུ་སེམས་འགགས་ནས། ཆོས་སྐུ་འོད་གསལ་གྱི་ཡེ་ཤེས་ལ་གནས་
པའོ། །གཉིས་པ་སྡོད་པ་གསུམ་གྱིས་ཚད་གཟུང་བ་ནི། ཕྱི་ནང་གི་ཆོས་ཐམས་ཅད་ཡེ་སྟོང་རྩ་བྲལ་དུ་ཤེས་ནས་
།སྒོམ་དུས་བྱིང་རྒོད་དང་རེ་དོགས་མེད་པས་གསལ་དྭངས་ཕྱེད་པའི་ངང་ལ་གནས་པ་མཐིལ་ཡིན་
ཁྲེགས་ཆོད་ཀྱི་ངང་ལས་ཐོད་རྒལ་བསྒོམས་པས་ཕྱིའི་སྣང་བ་སྡོད་པས་རྐྱེན་ངན་གྲོགས་སུ་འཆར་བ། ནང་ཕུང་
པོ་སྡོད་པས་འདུག་སྟངས་ལ་རྒྱུན་དུ་གནས་པ། གསང་བ་རླུང་སེམས་སྡོད་པས་རླུང་སེམས་རང་འགག་ལ་སོང་
བའོ། །དེའང་ཐལ་འགྱུར་ལས། སྡོད་པ་གསུམ་གྱིས་ཚད་གཟུང་བའོ། །ཞེས་སོ། །འདིའི་དུས་སུ་རྨི་ལམ་དང་
གཉིད་ཀྱི་བག་ཆགས་སྦྱང་བའི་གདམས་པ་ཉམས་སུ་བླངས་པས། དང་པོ་དགེ་བར་རྨི། བར་དུ་རྨི་ལམ་དུ་ཤེས་
ནས་བདེན་མེད་དུ་སྦྱོང༌། ཐ་མར་དབྱིངས་སུ་ནུབ་ནས་མི་རྨི་བ་རྣམས་འབྱུང་བ་ཡིན་ནོ། །གསུམ་པ་ཐོབ་པ་
གསུམ་གྱིས་གཟེར་གདབ་པ་ནི། དེ་ལྟར་གོམས་པས་ཕྱི་སྣང་བ་ལ་དབང་ཐོབ་པས་སྣང་རྐྱེན་ཞིང་ཁམས་སུ་
གྲོལ། ནང་སྒྱུ་ལུས་ལ་དབང་ཐོབ་པས་ཕུང་པོ་འོད་གསལ་དུ་གྲོལ། གསང་བ་རླུང་སེམས་ལ་དབང་ཐོབ་པས་
ཀུན་རྟོག་ཆོས་དབྱིངས་སུ་ནུབ་པ་སྟེ། རྒྱུན་གྱི་ཏིང་ངེ་འཛིན་དང་མངོན་པར་ཤེས་པ་ལ་སོགས་པ་དཔག་ཏུ་མེད་
པ་འགྲུབ་པའོ། །བཞི་བ་གདེང་བཞིས་གྲོལ་ཚད་བསྟན་པ་ནི། འཁོར་འདས་གཉིས་ལ་རེ་བ་དང་དོགས་པ་
གཉིས་གཉིས་ལས་གྲོལ་བ་སྟེ། ཚད་ནི་གདེང་བཞིའི་རྣལ་འབྱོར་ཉིད། །ཅེས་སྔར་བཤད་ཟིན་ཏོ།། །།

སྤྱི་དོན་གསུམ་པ་འབྲས་བུ་གྲོལ་ས་བསྟན་པ་ལ་གསུམ་སྟེ། རབ་ཚེ་འདི། འབྲིང་བར་དོ། ཐ་མ་རང་བཞིན་
སྤྲུལ་སྐུའི་ཞིང་ནས་གྲོལ་བའོ། །དང་པོ་ནི། སྣང་བ་བཞི་མཐར་ཕྱིན་ནས་གདོད་མའི་སར་གྲོལ་ཏེ། དེའང་
བརྩོན་འགྲུས་རབ་ལོ་གསུམ། འབྲིང་ལྔ། ཐ་མ་བདུན་ན་ནང་དབྱིངས་ཆོས་ཉིད་ཀྱི་དགོངས་པ་ལྷུན་གྲུབ་ཆེན་
པོ་ལ་སྤྱོད་པའོ། །དེའང་རིག་པའི་རྒྱུད་ཆེན་པོ་ལ་རང་དབང་ཐོབ་པས། ཐ་སྙད་ཚིག་གི་རྒྱུད་རྣམས་ཀྱང་དེའི་
ངང་དུ་རྫོགས་ནས་ཟད་པའི་ས་ལ་སྤྲོས་པ་ཆོད་ནས་དབྱིངས་སུ་ཕྱིན་པའི་ཚུལ་ཉིད་དེ། ཐལ་འགྱུར་ལས། ཡང་
དག་ཆོས་ཉིད་སྒྲ་ལས་ཐལ། །རང་གི་ངོ་བོ་ཡི་གེ་མེད། །རང་རིག་ཡེ་ཤེས་སྒྲོན་འོད་འབར། །ཆོས་ཉིད་དག་
པའི་བཀྲ་ཤིས་མཛེས། །ལྟ་བ་འཇིགས་བྲལ་སེང་རྩལ་རྫོགས། །རང་རིག་སྨིན་པས་རྫོགས་རང་བྱུང༌། །ལུ་གུ་
རྒྱུད་འབྲེལ་མུ་ཏིག་ཕྲེང༌། །ཉམས་ཀྱི་སྣང་བ་ནོར་ཕྲ་བཀོད། །རང་སྣང་སྟོན་པས་སྙིང་མེ་ལོང༌། །གོལ་ས་རང་
ཆོད་ཐུགས་མེ་ལོང༌། །གཞན་ལས་མ་བྱུང་རང་ཤར་ཉིད། །རང་བྱུང་ཡིན་པས་རང་གྲོལ་ལ། །དབྱིངས་སུ་
གཅིག་པས་ཀློང་ཡངས་དྲུག །ཡོན་ཏན་རྫོགས་པས་རིན་ཆེན་སྤུངས། །རང་རིག་བསྟན་པས་ངོ་སྤྲོད་སྤྲས། །
སྣང་བ་དག་པས་ཉི་ཟླ་སྦྱོར། །རིག་པ་སྨིན་ཕྱིར་སྐུ་གདུང་འབར། །འདི་དག་རྣམ་ཀྱང་གཞི་ལས་ཤར། །འདི་
ལྟར་ཆོས་ཉིད་བརྗོད་མེད་ལས། །ཐ་སྙད་ཚིག་གི་གཞི་མར་ཤར། །ཚིག་བརྗོད་རིམ་པ་རྣམ་དག་པས། །དེ་
ལྟར་བརྗོད་མེད་ངང་ལ་གནས། །དེ་ཕྱིར་ཚིག་མཐའ་ཟད་པའོ། །ཞེས་སོ། །རྣལ་འབྱོར་པ་རྣམས་ཀྱིས་རིག་པ་
ལའང་རྟོགས་པར་བྱའོ། །དེ་ལྟར་རང་བཞིན་གྱི་བར་དོར་གོམས་པས་རྡོས་བཅས་ཟད་དུས་ནང་གི་དབྱིངས་
དང་ཡེ་ཤེས་ཅི་ཡིན་པ་འཆར་བ་ནི་ཆོས་ཉིད་དེ། ཉི་ཟླ་ཁ་སྦྱོར་ལས། ལུ་གུ་རྒྱུད་ལ་སུ་གོམས་པ། །རིག་པའི་ངོ་
བོ་སྲང་ལ་ཐེབས། །དེ་ཡི་འབྲས་བུ་སྐུ་གསུམ་ལ། །འདི་ཉིད་རྣམས་ནི་རང་རིག་པས། །རང་བཞིན་གནས་པའི་
བར་མ་དོར། །འདི་རྣམས་གོམས་པའི་སྐྱེས་བུ་ནི། །འབྱུང་བ་རྣམས་ནི་རང་དེངས་སུ། །འགྱུར་བ་འདི་ལ་ཐེ་
ཚོམ་མེད། །ཅེས་སོ། །གཉིས་པ་ནི། རང་བཞིན་གྱི་བར་དོར་གདམས་པའི་དོན་ལ་ཐོས་པས་ཤན་དབྱེ།
བསམ་པས་སྒྲོ་འདོགས་གཅད་སྒོམ་པས་གནད་དུ་བསྣུན་ནས། འཆི་ཁའི་བར་དོ་ལ་སྒེག་མོས་མེ་ལོང་ལ་ལྟ་བ་
ལྟར་གསལ་གདབ་སྟེ། བླ་མའམ་རྡོ་རྗེ་མཆེད་ལྕམ་དམ་ཚིག་གཙང་མས་བར་དོར་འཆར་བའི་གདམས་ངག་རྣ་
བར་ཐོས་པར་གདབ་པོ། །རང་ལ་གསལ་པོ་ཡོད་ན་དེས་ཆོག་འབྱུང་བ་སྡུད་དུས། ཁབ་མིག་ཏུ་སྐུད་པ་
འཛུད་པ་ལྟར་ཅུང་ཟད་ཀྱང་མ་ཡེངས་པར་གདམས་པ་དྲན་པར་བྱས་ཏེ། བཞུགས་སྟངས་གང་རུང་བཅས་ལ།
མིག་འོད་སྣང་ལ་ལྟ་ཞིང་རིག་པ་སྟོང་གསལ་ལ་བཞག་པས། ད་ལྟའི་འོད་གསལ་སྐྱེལ་མ་ལྟ་བུ་དང་། བར་དོའི་
རང་སྣང་སུན་མ་ལྟ་བུ་གཉིས་ཚེས་བཅོ་ལྔའི་ཉི་མ་ནུབ་པ་དང༌། ཟླ་བ་ཤར་བ་དུས་མཉམ་པ་ལྟར་འཕྲད་དེ་

གྲོལ་བ་ཡིན་ནོ། །དེ་ཡང་ཉི་ཟླ་ཁ་སྦྱོར་ལས། ས་ནི་ས་ལ་རང་ཐིམ་ནས། །ལུས་ནི་ལྕི་ཞིང་ཟས་མི་ལེན། །ལྡང་
དང་འགྲོ་བའི་སྟོབས་ཀུན་ཟད། །ཆུ་ནི་ཆུ་ལ་ཐིམ་པའི་ཚེ། །ཁ་ཆུ་སྣ་ཆུ་འཛག་པར་བྱེད། །དེ་བཞིན་མེ་ལ་མེ་
ཐིམ་པས། །ཁ་སྣ་དག་ནི་རབ་ཏུ་སྐམ། །ལུས་ཀྱི་མཐའ་ཡི་དྲོད་རྣམས་འཆོར། །དེ་བཞིན་རླུང་ལ་རླུང་ཐིམ་པས།།
དབུགས་ནི་ངར་ངར་ཡན་ལག་གཡོབ། །མིག་ཀྱང་གྱེན་ལ་ལྡོག་པར་འོང༌། །རྟགས་ནི་སུ་ལ་བྱུང་བ་དེ། །ངེས་
པར་ཕ་རོལ་འགྲོ་བས་ན། །དེ་ཚེ་བླ་མའི་མན་ངག་རྣམས། །རང་གི་རྒྱུད་ལ་འདྲིས་པར་བྱ། །ཞེས་སོ། །དེ་ནས་
རླུང་རྣམ་ཤེས་ལ་ཐིམ་པས། ཕྱི་ནང་གི་དབུགས་ཆད་དེ་དར་ཅིག་བརྒྱལ་བ་ལས། རྣམ་ཤེས་ནམ་མཁར་ཐིམ་
སྟེ་རྟོག་མེད་ནམ་མཁའ་འདྲ་བའི་ངང་ལ་དར་ཅིག་གནས་ནས། རིག་པ་མིག་ནས་འཐོན་དུས་ནམ་མཁའ་འོད་
གསལ་ལ་ཐིམ་པས། ཡེ་ཤེས་ལྔའི་སྣང་བ་དང་སྒྲ་འོད་ཟེར་གསུམ་གྱིས་རང་སྣང་ཁྱབ་དུས་རང་ངོ་ཤེས་པར་
བྱའོ། །དེ་ནས་འོད་གསལ་ཟུང་འཇུག་ལ་ཐིམ་པས་ཚོམ་བུའི་སྣང་བ་བསམ་གཏན་གྱི་ཞག་ལྔར་གནས་པ་དང༌།
དེ་ནས་ཟུང་འཇུག་ཡེ་ཤེས་ལ་ཐིམ་པས། ཡེ་ཤེས་བཞིའི་སྣང་བ་ཤར་བ་དང༌། དེ་ནས་ཡེ་ཤེས་ལྷུན་གྲུབ་ལ་
ཐིམ་པས་ཡར་ཀ་དག ཐད་ཀར་ལོངས་སྐུ། མར་རང་བཞིན་སྤྲུལ་པ་དང༌། འགྲོ་འདུལ་གྱི་ཞིང་སྣང་དུས་རང་
ངོ་ཤེས་པ་གཅེས་ཏེ། མ་ཤེས་ཤིང་ཐེ་ཚོམ་དང་བཅས་པ་ཀུན་ནི་སླར་ཡང་འཁོར་བ་ལས་མི་གྲོལ་བས། དེ་ཉིད་
ལས། ཆོས་ཉིད་བར་དོ་ཞེས་བྱ་བ། །ད་ལྟའི་སྣང་བ་འདི་ནུབ་སྟེ། །ཕུང་པོ་མེད་ཅིང་ཟག་བཅས་བྲལ། །སྣང་བ་
ཐམས་ཅད་བདེ་བའི་ཞིང་། །རང་སྣང་དག་པའི་སྐུར་སྣང་སྟེ། །འདི་ལ་ཐེ་ཚོམ་སུ་ཟ་བ། །སངས་རྒྱས་རྣམས་ཀྱི་
སྐུ་ལ་བསྒྲིབ། །ཅེས་སོ། །ཆོས་ཉིད་བར་དོའི་སྣང་བ་ལ་གདམས་པ་གསུམ་དུ་རིག་པར་བྱ་སྟེ། སྒྲོན་མ་སྣང་
བྱེད་ལས། བར་དོར་འཇུག་གྲོལ་མཐར་ཕྱིན་ནོ། །ཞེས་སོ། །དེའང་འཇུག་པ་ཤེས་པའི་གནད། གྲོལ་བ་དུས་
ཀྱི་གནད། མཐར་ཕྱིན་པ་ངོ་ཤེས་པའི་གནད་དོ། །དང་པོ་ནི། འོད་གསལ་དང་ཟུང་འཇུག་གི་ཚེ་སྙིང་ག་ནས་
སྣང་བ་དེ་ཀུན་ལ་འོད་ཀྱི་སྣེ་ཚོན་ཟུག་པ་རིག་པ་འོད་ལ་འཇུག་པ་དང༌། སྣེ་ཚོན་ལས་སྣང་བ་སྙིང་གར་ཐིམ་པ་
འོད་རིག་པ་ལ་འཇུག་པ་སྟེ་དེའི་ངང་ལ་ཤེས་པ་མ་ཡེངས་པར་གཟུང་བ་གནད་དོ། །གཉིས་པ་ནི། ལུས་འོད་དུ་
སྣང་བ་ལས། ཡེ་ཤེས་ཀྱི་སྣམ་བུ་ཤར་དུས་ངོས་བཟུང་ལ། རང་ངོ་ཤེས་པའི་དུས་ཀྱི་གནད་བསྟུན་ནོ། །གསུམ་
པ་ནི། ལྷུན་གྲུབ་སྐུ་གསུམ་གྱི་སྣང་བ་ལ། མར་རིགས་དྲུག་རྨི་ལམ་སྒྱུ་མར་ཡེ་ཤར་དུ་ངོ་ཤེས་ནས་མ་ཆགས་
པར། བར་ལོངས་སྐུའི་རང་གདངས་ལྷུན་གྲུབ་ངོ་ཤེས་པས་རང་རིག་པ་ཡར་ཀ་དག་ཆོས་སྐུར་གྲོལ་བར་ངོ་
ཤེས་པའི་ངང་ལ་གནས་པའི་གནད་གཅེས་སོ། །དེ་ལྟར་ངོ་ཤེས་པས་སྤྱན་དང་མངོན་ཤེས་ཤར་ནས། རང་སྣང་
རིགས་དྲུག་དང་སྤྲུལ་པའི་ཞིང་དེར་དོན་བྱས་པ་སྟེ། གདོད་མའི་དབྱིངས་སུ་གྲོལ་ལོ། །དེའང༌། མཚན་བརྗོད་

ལས། གྲོལ་བ་ཐར་པ་རྣམ་གྲོལ་ལུས། །མི་སྣང་མི་མངོན་གསལ་བྱེད་མིན། །ཞེས་སོ། །ཆོས་ཉིད་ཀྱི་སྣང་བ་
རྣམས་རང་སྣང་དུ་ཤར་བ་དང་རང་ངོ་ཤེས་པའི་སྐད་ཅིག་ལ། ཤེས་ཐོག་ཏུ་བཞག་པས་རུ་ལོག་ཏུ་གྲོལ་དུས་
སྤྱན་གསུམ་དང་མངོན་ཤེས་དྲུག་ལ་སོགས་པ་ཤར་ནས་དབྱིངས་སུ་ཐིམ་པ་ཡིན་ནོ། །སྤྱན་གསུམ་ནི། ཆོས་
ཉིད་དང་། ཆོས་དང་། ཤེས་རབ་ཀྱི་སྤྱན་ཏེ། སྟོང་པ་དང་། སྣང་བ་དང་རིག་པ་གསུམ་ལ་སྤྱོད་པའོ།།
མངོན་ཤེས་དྲུག་ནི་དབང་པོ་དང་ཤེས་རབ་ཀྱི་མཐོང་བ་དག་པ་དང་། ཡེ་ཤེས་དག་པ་དང་། ཏིང་ངེ་འཛིན་དང༌།
ཟག་པ་ཟད་པ་དང༌། མཁྱེན་པ་རྫོགས་པའི་མངོན་པར་ཤེས་པ་སྟེ། སྣང་བ་དང་རིག་པ་ཐམས་ཅད་ལ་དབང་
བསྒྱུར་བའོ། །ཡང་རྗེས་སུ་དྲན་པ་དྲུག་ཀྱང་འབྱུང་སྟེ། བླ་མ་དང་གདམས་པ་རྗེས་སུ་དྲན་པ་གཉིས་ལས།
ལོངས་སྐུ་ཡི་དམ་གྱི་ལྷ་རྗེས་སུ་དྲན་པ་དང་། ལྟ་བ་རང་བྱུང་གི་ཡེ་ཤེས་སུ་རྗེས་སུ་དྲན་པས་ཡར་ཀ་དག་གདོད
མའི་གནས་ལུགས་དྲན་ཏེ་ངང་ལ་གནས་པས་བསམ་གཏན་རྗེས་སུ་དྲན་པ་འབྱུང་སྟེ། མཚན་བརྗོད་ལས།
མངོན་ཤེས་དྲུག་དང་རྗེས་དྲན་དྲུག །ཅེས་པའི་དོན་ནོ། །དེ་ནས་ཐིམ་ལུགས་བརྒྱད་འབྱུང་བ་ནི། ཐུགས་རྗེ་
ཐུགས་རྗེ་ལ་ཐིམ་པས་ཉི་མ་རྒས་པའི་ཟེར་ལྟར་གདུལ་བྱ་དང་འདུལ་བྱེད་རྣམ་པར་དག འོད་འོད་ལ་ཐིམ་པས་
ནམ་མཁའི་འཇའ་ཚོན་ལྟར་གསལ་བའི་རིས་མེད། སྐུ་སྐུ་ལ་ཐིམ་པས་བུམ་པའི་སྐུ་ལྟར་མཁྱེན་ཆ་ནང་དུ་
གསལ། ཡེ་ཤེས་ཤེས་ཡེ་ལ་ཐིམ་པས་མ་པང་དུ་བུ་ཞུགས་པ་ལྟར་རིག་པ་གཞི་ཐོག་ཏུ་གྲོལ། གཉིས་མེད་
གཉིས་མེད་ལ་ཐིམ་པས་ཆུ་བོ་ལ་ཆུ་བོ་ཐིམ་པ་ལྟར་ཆོས་ཅན་དང་ཆོས་ཉིད་འདྲེས། མཐའ་གྲོལ་མཐའ་གྲོལ་ལ་
ཐིམ་པས་ནམ་མཁའ་ལ་ནམ་མཁའ་ཐིམ་པ་ལྟར་ཆོས་ཉིད་རང་ངོ་ལ་གནས། མ་དག་པ་འཁོར་བའི་སྒོ་དག་པ་
ཡེ་ཤེས་ཀྱི་སྒོ་ལ་ཐིམ་པས་སྒྲའི་ཆོན་ཐག་བསྡུས་པ་ལྟར་ཐིག་ལེ་ཉག་གཅིག་ཏུ་འདུས། དག་པ་ཡེ་ཤེས་ཀྱི་སྒོ་ངོ་
བོ་ལ་ཐིམ་པས་སེང་གེས་གངས་ཟིན་པ་ལྟར་ཆོས་ཉིད་ཀ་དག་གི་ས་ལ་རང་ས་ཟིན་པའོ། །དེ་ལྟར་ཤར་བའི་
སྣང་བ་ཡང་གཞི་སྣང་རང་ལ་ཡེ་ཡོད་ཡིན་ལ། ཕྱིའི་སྣང་བ་ནང་དུ་དབྱིངས་གདོད་མའི་ངང་དུ་ཐིམ་པ་ཡིན་ནོ།།
དེ་ལྟར་རང་ངོ་ཤེས་པས་གྲོལ་ལ་གདམས་པའི་གནད་མེད་པའམ་མ་འདྲིས་པ་རྣམས་ནི་ཤར་ཡང་ངོ་མ་ཤེས་
པས། བར་མ་དོར་ཡིད་ཀྱི་ལུས་ཅན་ནས་སྔོན་གྱི་ལས་ཀྱི་དབང་གིས་འགྲོ་བ་སོ་སོར་སྐྱེ་སྟེ། དགའ་ལྡན་དང༌།
རྩོད་ལྡན་དང༌། མྱོང་ལྡན་དང༌། སྡུག་བསྔལ་ལྡན་དང༌། བཀྲེས་ལྡན་དང༌། སྡུག་བསྔལ་ཆེན་པོ་ལྡན་རྣམས་སུ།
འཁྲུལ་སྣང་དྲུག་གིས་བདེ་སྡུག་སྣ་ཚོགས་ལ་སྤྱོད་ཅིང་འཁོར་རོ། །འདིའི་སྒོར་ཞུགས་པ་རྣམས་ནི་དལ་འབྱོར་
གྱི་ལུས་ཐོབ་ནས་སྐྱེ་བ་དེ་ལ་ཆོས་འདི་དང་འཕྲད་ནས་གྲོལ་བ་ཡིན་ནོ། །གསུམ་པ་ཐ་མ་རང་བཞིན་སྤྲུལ་སྐུའི་
ཞིང་དུ་གྲོལ་བ་ནི། གདམས་པའི་གནད་མཐོང་ཡང་ཚད་ལ་མ་ཕེབས་པས་ཆོས་ཉིད་ཀྱི་བར་དོར་རུ་ལོག་སྟེ།

སྲིད་པ་བར་དོ་ལས་ལམ་ཐོན་ནས། ཆོས་ཉིད་བདེན་པའི་བྱིན་རླབས་ཀྱི་མཐུས་རྨི་ལམ་ཟད་པའི་ཚུལ་ཙམ་དུ།
རང་བཞིན་སྤྲུལ་སྐུའི་ཞིང་དུ་པདྨ་ལས་རྫུས་ཏེ་སྐྱེས་ནས་ལོ་ལྔ་བརྒྱ་ན་གྲོལ་ལོ། །དེ་ཡང་ཤར་ཕྱོགས་མངོན་
པར་དགའ་བའི་ཞིང་དུ། རྡོ་རྗེ་རིགས་ཀྱི་སྤྲུལ་བའི་ཞལ་མཐོང༌། ལྷོ་ཕྱོགས་དཔལ་དང་ལྡན་པ་རུ་རིན་ཆེན་
རིགས་ཀྱི་སྤྲུལ་པས་དབང་བསྐུར། ནུབ་ཕྱོགས་པདྨ་བརྩེགས་པར་པདྨ་རིགས་ཀྱི་སྤྲུལ་པའི་ལུང་བསྟན། བྱང་
ཕྱོགས་ལས་རབ་རྫོགས་པར་ལས་ཀྱི་རིགས་ཀྱི་སྤྲུལ་པའི་དབུགས་དབྱུང་ནས་བར་དོ་མེད་པར་སངས་རྒྱས་ཏེ་
དབྱིངས་སུ་གྲོལ་བ་ནི། བཀོད་པ་ཆེན་པོ་ལས། སྙིགས་མ་ལྔ་བརྒྱའི་དུས་ཀྱི་ཐ་མ་ལ། །གསང་བའི་སྙིང་པོ་འདི་
ནི་མི་ཡུལ་སྣང༌། །དེ་རྗེས་འཛིན་པའི་གང་ཟག་སྐལ་བ་ཅན། །སྙིང་པོ་འདི་ནི་སུ་ལ་སྣང་གྱུར་པ། །དེ་དག་
རྣམས་ནི་མི་འགྱུར་ས་ལ་འདའ། གལ་ཏེ་སྙིགས་མར་ཚེ་ཐུང་ནད་མང་བས། །སྙིང་པོའི་དོན་འདི་གདེང་དུ་མ་
གྱུར་ཀྱང༌། །འདི་ཉིད་མཐོང་བས་དབུགས་ཆེན་ཉིད་འབྱིན་པ། །བཅུ་གཅིག་ཀུན་ཏུ་འོད་དེ་སྤྲུལ་པའི་ཞིང་། །
བརྫུས་སྐྱེས་དག་པས་མངལ་གྱི་རྒྱ་དང་བྲལ། །ཤར་ཕྱོགས་མངོན་དགའ་མི་འགྱུར་རྡོ་རྗེ་ཞིང༌། །མི་བསྐྱོད་སྟོན་
པས་འཁོར་གྱི་ཤེས་རྒྱུད་གྲོལ། །གདུལ་བྱ་རང་སྣང་ཡོན་ཏན་བསམ་མི་ཁྱབ། །དཔལ་དང་ལྡན་དང་པདྨ་
བརྩེགས་པ་དང་། །ལས་རབ་ཉིད་ནི་ཡོངས་སུ་རྫོགས་པའི་ཞིང་། །རིན་ཆེན་འབྱུང་དང་པདྨ་དོན་ཡོད་གྲུབ། །
སྟོན་པའི་བསྟན་པས་ཤེས་པའི་སྒྲིབ་པ་སྦྱོང༌། །དཀར་སེར་དམར་དང་ལྗང་གུའི་ཁ་དོག་གསལ། །ཁོད་སྙོམས་
ཡིད་འོང་བྱ་སྐད་སྣ་ཚོགས་སྒྲོགས། །དྲི་བསུང་ངད་འཇམ་ལྟ་བས་ཆོག་མི་ཤེས། །དབང་པོ་ཚིམ་བྱེད་ཡོན་ཏན་
ཀུན་དང་ལྡན། །ཁ་དོག་ལུས་འོངས་ཟས་གོས་དུས་གཅིག་རྫོགས། །ལུས་ཀྱི་རྩོལ་བྲལ་རླུང་སྤྱོད་འགྲོ་དང་
འདུག །རླུང་མཁྲིས་བད་ཀན་འདུས་པའི་ནད་རྣམས་མེད། །ཡན་ལག་བརྒྱད་ལྡན་རོ་བརྒྱ་འདུས་པའི་ཆུ། །
འཐུངས་པས་ཚིམ་བྱེད་རེག་ན་ལུས་ཀྱང་འཇམ། །ས་ཆུ་མེ་རླུང་འབྱུང་བའི་ཕན་གནོད་བྲལ། །བཀྲེས་དང་སྐོམ་
དང་ཚ་གྲང་སྡུག་བསྔལ་མེད། །འདོད་ཆགས་ཞེ་སྡང་གཏི་མུག་ཉོན་མོངས་མེད། །ཆོག་ཤེས་སྲེད་བྲལ་རྟག་ཏུ་
ཆོས་ལ་མཉན། །སྒྲིབ་པ་གཉིས་བྲལ་སྐྱེ་བ་གཅིག་གིས་ཐོགས། །མཆོད་པའི་ལྷ་མོས་ཡིད་འོང་བཀྲ་ཤིས་
བརྗོད། །གཞལ་མེད་ཁང་མཛེས་སྒོ་བཞི་རྟ་བབས་ལྡན། །ཤེལ་དང་གསེར་དང་མར་གད་ཨིནྡྲ་རྙིལ། །བཀྲ་
ཤིས་གདུགས་དང་འཁོར་ལོ་རྒྱལ་མཚན་མཛེས། །དེ་ལྟར་རང་བཞིན་ཕྱོགས་བཅུའི་སྤྲུལ་པའི་ཞིང༌། །རང་རང་
སྟོན་པས་རང་རང་འཁོར་རྒྱུད་འདུལ། །མདུན་གྱི་ནམ་མཁའ་མི་མཇེད་བརྩེགས་པ་ན། །འཇིགས་པའི་ཁྲོ་
གནས་དུར་ཁྲོད་མེ་རི་འབར། །འཇིགས་པའི་ཁྲོ་དང་ཁྲོ་གཟུགས་ཨ་ལ་ལ།།འདི་ཉིད་མཐོང་བ་ཙམ་གྱིས་དེ་
གྲོལ་འགྱུར། །སྐལ་ལྡན་སྟོབས་མེད་སྙིང་པོའི་དོན་འཛིན་པ། །དེར་ནི་དབུགས་དབྱུང་སྐྱེ་བ་གཅིག་པ་སྟེ། །ལྔ་

བརྒྱ་དག་ན་ངེས་པའི་སར་གྲོལ་ལོ། །ཞེས་སོ། །དེ་ལྟར་གྲོལ་བ་གསུམ་ལ་སངས་རྒྱས་ལུགས་གཉིས་ཏེ། ཚེ་
འདིར་ལྷག་མེད་དུ་སངས་རྒྱས་ན་རང་གི་སྣང་བ་གདོད་མ་ལ་སྤྱོད་ཅིང༌། མི་གཞན་གྱིས་རྟགས་མི་མཐོང་བས་
ཡང་དག་པར་རྫོགས་པའི་སངས་རྒྱས་ཞེས་བྱའོ། །བར་དོ་རང་སྣང་གི་ཆོས་ཉིད་ལས་གྲོལ་ཏེ་གདོད་མར་
སངས་རྒྱས་པ་ནི། སྔར་གྱི་ལུས་དོར་དུས་སྒྲ་དང་འོད་དང་ས་གཡོ་བ་ལ་སོགས་པ་གཞན་ལ་སྣང་བའི་ཕྱིར་
མངོན་པར་རྫོགས་པའི་སངས་རྒྱས་པ་ཞེས་བྱའོ། །དེའང་ཕུང་པོ་བསྲེག་ན་རུས་པ་ལ་སྐུ་དང༌། གདུང་དང༌།
རིག་བསྲེལ་ལ་སོགས་པ་འབྱུང་ངོ༌། །རང་བཞིན་སྤྲུལ་པར་སངས་རྒྱས་པ་ནི། རྟེན་དེ་ཉིད་ལས་ལྷག་མེད་དུ་
གྲོལ་བས་སྔ་མ་བཞིན་ནོ། །ཇི་སྐད་དུ། སྐུ་གདུང་འབར་བ་ལས། སྐྱེས་བུ་བློ་རྩལ་རབ་ཉིད་ནི། །འཁྲུལ་པའི་
སྣང་བ་འདི་ཉིད་ལ། །འབྱུང་བ་རང་གི་སར་དེངས་ནས། །ངོ་བོ་ཉིད་ཀྱི་འབྲས་བུ་ལ། །ཟག་བཅས་ཕུང་པོར་མི་
སྣང་བར། །འབྲས་བུ་རང་སངས་ཉིད་དུ་འགྱུར། །འདི་ལྟར་ཕྱི་ཡི་རྟགས་རྣམས་ནི། །གང་དག་མྱ་ངན་འདས་པ་
ན། །དེ་ལྟར་སྐུ་དང་གདུང་དང་ནི། །དེ་བཞིན་འོད་དང་སྒྲ་ཉིད་དང༌། །ས་ནི་གཡོ་བར་འགྱུར་བའོ། །
ཞེས་པ་དང༌། རྡོ་རྗེ་སེམས་དཔའ་སྙིང་གི་མེ་ལོང་ལས། ཡང་དག་རྫོགས་པའི་སངས་རྒྱས་ནི། །ཕུང་པོ་ལྷག་མ་
་སངས་རྒྱས་པའོ། །མངོན་པར་རྫོགས་པར་སངས་རྒྱས་པ་ནི། འོད་དང་སྒྲ་དང་གདུང་དང༌། ས་གཡོ་
བ་ལ་སོགས་པ་འབྱུང་ངོ༌། །འོད་ལའང་གཉིས་ཏེ། འོད་ཁྱིམ་གྱི་ཚུལ་དུ་འབྱུང་བ་དང༌། འོད་གྱེན་ལ་འགྲེངས་
ཏེ་སྐས་ཀྱི་ཚུལ་དུ་འབྱུང་བའོ། །འོད་ཁྱིམ་གྱི་ཚུལ་དུ་བྱུང་ན་ཞག་ལྔ་ནས་བརྟན་པ་ཐོབ་སྟེ་མངོན་པར་རྫོགས་
པར་སངས་རྒྱས་པའོ། །སྒྲ་ལའང་གཉིས་ཏེ། འུར་ཐིམ་གྱིས་བྱུང་ན་ཞག་བདུན་ན་འཚང་རྒྱའོ། །ཐུག་ཁྲོལ་གྱིས་
བྱུང་ན་ཞག་བཅུ་བཞི་ན་འཚང་རྒྱའོ། །གདུང་ལ་ལྔ་སྟེ། ཁ་དོག་མཐིང་ག་རྣམ་པར་སྣང་མཛད། དཀར་པོ་མི་
བསྐྱོད་པ། སེར་པོ་རིན་ཆེན་འབྱུང་ལྡན། དམར་པོ་སྣང་བ་མཐའ་ཡས། ལྗང་གུ་དོན་ཡོད་གྲུབ་པའོ། །ཁ་དོག་
སྣ་ཚོགས་སུ་བྱུང་བ་ནི། སྐུ་ལྔའི་ས་ལ་ལྷུན་གྱིས་གྲུབ་པའོ། །སྐུ་ལའང་གཉིས་ཏེ། ཞི་བའི་སྐུ་དང་ཁྲོ་བོའི་སྐུའོ།།
ཞི་བའི་སྐུ་བྱུང་ན་སྣང་བ་འདི་འགག་མ་ཐག་ཏུ་བརྟན་པ་ཐོབ་སྟེ་སྤྲུལ་པ་འབྱིན་མི་ནུས་སོ། །ཁྲོ་བོའི་སྐུ་བྱུང་ན་
དེ་ཉིད་ལ་བརྟན་པ་ཐོབ་སྟེ། དེ་ནས་ཞག་ཉི་ཤུ་རྩ་གཉིས་ན་སྤྲུལ་པའི་སྐུ་འབྱིན་ནུས་སོ། །རྟགས་དེ་རྣམས་མ་
བྱུང་ན་སྐྱེ་བ་གཅིག་གིས་ཐོགས་ཏེ། ལར་དེ་བཞིན་དུ་མི་འབྱུང་མི་སྲིད་དོ། །ཞེས་སོ། །སྤྲུལ་པ་འབྱིན་མི་འབྱིན་
ནི་བར་དོར་རང་སྣང་རིགས་དྲུག་གི་ཞིང་དུ། ཐུབ་པ་དྲུག་གི་རོལ་པས་རང་སྣང་གི་དོན་མཛད་པ་དང་མི་མཛད་
པ་ཡིན་ལ། ཞི་བའི་སྐུ་ལ་བརྟན་པ་དང་པོར་ཟིན་དུས། སྤྲུལ་པ་འབྱིན་ལོང་མེད་པར་དབྱིངས་སུ་ཐིམ་པ་ཡིན་
ཞིང༌། ཁྲོ་བོ་ལ་སྤྲུལ་པའི་དོན་མཛད་ནས་དབྱིངས་སུ་ཞི་བའོ། །སྤྲུལ་པ་འབྱིན་མི་འབྱིན་ཐམས་ཅད་ཚུལ་འདི་

ལ་ཟེར་རོ། །དེ་ཡང་ལྷག་བཅས་སུ་སངས་རྒྱས་པ་བར་དོའི་སངས་རྒྱས་དང༌། ལྷག་མེད་དུ་སངས་རྒྱས་པ་འདི་
ལ་གྲོལ་བ་གཉིས་རྒྱུད་འདིར་གསུངས་པ་ཡིན་ནོ། །མཚན་ཉིད་ལྟར་ལུས་བོར་བ་ལྷག་མེད་དང༌། མ་བོར་བ་
ལྷག་བཅས་སུ་བཤད་པ་ནི་མ་ཡིན་ནོ། །དེ་ལྟར་གྲོལ་བ་གསུམ་པོ་གང་དུ་སངས་རྒྱས་ཀྱང༌། དབྱིངས་སུ་ཡེ་
ཤེས་འཁྱིལ་བས། ནང་གསལ་སྐུ་དང་ཡེ་ཤེས་འདུ་འབྲལ་མེད་པའི་ངང་ལ་རྟག་བརྟན་འཕོ་འགྱུར་མེད་པར་
བཞུགས་ཏེ། སེམས་ཅན་གྱི་ངོར་སྤྲུལ་པ་འབད་རྩོལ་མེད་པར་གང་ལ་གང་འདུལ་དུ་འབྱུང་བ་ནི་ཕྱོགས་ཙམ་
མཚོན་པའི་དཔེ་རྣམ་པ་བཞི་ལས། དང་པོ་རོ་མཉམ་གཅིག་ཏུ་འདྲེས་པའི་དཔེ་ནི། བུམ་ནང་གི་ནམ་མཁའ་
དང་ཕྱིའི་ནམ་མཁའ་གཉིས། བར་གྱི་ནམ་མཁས་འབྲེལ་ནས་ངོ་བོ་གཅིག་པ་ལ། བུམ་པ་ཆག་དུས་སྔ་ཕྱི་བར་
གསུམ་རྣམ་དབྱེར་མེད་པ་ལྟར། ལུས་ནང་གི་ཡེ་ཤེས་སྒྲོན་མ་བཞིའི་མཚམས་སྦྱར་ཏེ། གྲོལ་བའི་དབྱིངས་དང་
ཉམས་སུ་ལེན་དུས་ངོ་བོ་གཅིག་པར་འབྲེལ་པ་ལས།ལུས་འོད་གསལ་དུ་གྲོལ་ལམ་བར་དོར་རྡོས་བཅས་དོར་
ནས། རང་སྣང་འབྲེལ་ཐག་གི་ནམ་མཁའ་རང་ངོ་ཤེས་པས་དབྱིངས་ནང་གསལ་དུ་རོ་གཅིག་པར་འདྲེས་པའི་
དཔེའོ། །དེ་ཡང་རིག་པའི་ཡེ་ཤེས་ཕྱང་ཆད་ལ་སོང་བའི་དཔེ་ནི་མ་ཡིན་ཏེ། ཐོག་མ་བར་དང་ཐ་མའི་ཆོས་ཉིད་
དེ་བཞིན་ཉིད་རྣམ་དབྱེར་མེད་པར་འདྲེས་པའི་དཔེའོ། །གཉིས་པ་རང་གསལ་གཅིག་ལས་འཕོ་འགྱུར་མེད་
པའི་དཔེ་ནི། ཉི་མའི་དཀྱིལ་འཁོར་འོད་ཟེར་དང་བཅས་པ་གཅིག་ཉིད། སྔ་དྲོ་གུང་དང་ཕྱི་དྲོ་གསུམ་གང་དུའང་
སྤྲིན་དང་བྲལ་བར་ངོ་བོ་ལ་ཅི་ཡོད་པའི་ཡོན་ཏན་རང་གསལ་དུ་ཤར་བ་ལྟར། ཚེ་འདི་དང་བར་དོ་ཕྱི་མ་གསུམ་
གང་དུ་གྲོལ་ཀྱང་རིག་པ་བདེ་བར་གཤེགས་པའི་སྙིང་པོ་ཉིད་སྒྲིབ་པ་དང་བྲལ་ཏེ། ཡོན་ཏན་མངོན་དུ་གྱུར་པ་
ཙམ་ལས། སྔར་མེད་པའི་ཡོན་ཏན་གསར་དུ་ཤར་བ་ནི་ཅི་ཡང་མེད་དོ། །སྔ་ཕྱི་བར་གསུམ་གཅིག་ཏུ་འདྲེས་
པར་བཤད་པ་ཡང༌། སྒྲིབ་བྱེད་དྲི་མའི་ངོས་ནས་དང་པོ། ད་ལྟ། ཕྱི་མ་ཞེས་བཏགས་པ་སྤྲིན་སྔ་ཕྱི་བར་གསུམ་
དང༌འདྲ་ཡང༌། ངོ་བོ་ལ་སྔ་མ་གཞིའི་དོན། བར་ལམ་དུས། ཐ་མ་འབྲས་བུའི་དུས་གསུམ་ཐ་དད་དུ་གྲུབ་པ་
ཡོད་མ་མྱོང་སྟེ། ངོ་བོ་ལ་འཕོ་འགྱུར་མེད་པའི་ཕྱིར་རོ། །གསུམ་པ་ཡེ་ཤེས་དབྱིངས་སུ་ཞི་བའི་དཔེ་ནི། བཅོ་
ལྔའི་ཟླ་བ་གནམ་གང་གི་ཚེ་ནམ་མཁའ་ཆད་ལྷགས་མེད་པར་ཡོད་ཀྱང་ཕྱིར་མི་མངོན་པ་ལྟར་གྲོལ་དུས་དེ་དང་
འདྲ་སྟེ། རིག་པ་ཡེ་སངས་རྒྱས་ཏེ་ལྷུན་གྲུབ་ཏུ་གནས་པ་ཟླ་བའི་གཤིས་ཀྱི་དཀྱིལ་འཁོར་ལྟ་བུ། གདམས་པ་
ཉམས་སུ་བླངས་དུས་ཚེས་གཅིག་གི་ཟླ་བ་ལྟར་མངོན་སུམ་གྱི་སྣང་བ་ཅུང་ཟད་ལས། སྣང་བ་བཞི་ཚད་དུ་ཕྱིན་
དུས་བཅོ་ལྔའི་ཟླ་བ་ལྟར་ཕྱི་གསལ་ལོངས་སྐུའི་ཞིང་སྣང་ཐམས་ཅད་ཀྱི་གཟིགས་སྣང་ནང་དབྱིངས་གདོད་མའི་
ནམ་མཁར། གནམ་གང་གི་ཟླ་བ་ལྟར་ཐིམ་སྟེ། སྐུ་དང་ཡེ་ཤེས་འདུ་འབྲལ་མེད་པའི་ངང་དུ་བཞུགས་སོ། །དེ་

ཉིད་ལས་རྟག་ཏུ་མི་གཡོ་བར་ལྷུན་གྱིས་གྲུབ་པའི་མཛད་པ་སྣང་བའི་དཔེ་ནི། ཟླ་བ་ནམ་མཁའ་ལས་མ་གཡོས་
བཞིན་དུ། ཆུ་སྣོད་ཐ་དད་པར་སྣང་བའི་དཔེས། སྐུ་གསུམ་དབྱིངས་ལས་མི་གཡོ་བར་ས་ལ་གནས་པའི་སེམས་
དཔའ་རྣམས་ལ། རང་བཞིན་སྤྲུལ་སྐུའི་ཞིང་དུ་ལོངས་སྐུ་རིགས་ལྔ་དང༌། འགྲོ་དྲུག་སོ་སོའི་གནས་སུ་འགྲོ་
འདུལ་ཐུབ་པ་དྲུག་གྲངས་མེད་པས་སོ་སོའི་ངོ་ཁ་ལ་དོན་མཛད་པའོ། །དཔེ་འདི་དག་ཀྱང༌། ངོ་བོ་དང༌། རང་
བཞིན་དང༌། ཐུགས་རྗེ་དང་། ཐུགས་རྗེས་དོན་མཛད་ཚུལ་བཞིའི་ཕྱོགས་ཙམ་མཚོན་ནས་བསྟན་པ་སྟེ། ཐམས་
ཅད་ནས་ཐམས་ཅད་དུ་འདྲ་བའི་དཔེར་བརྗོད་པ་ནི་མ་ཡིན་པས། གནས་སྐབས་རེ་རེའི་མཚོན་བྱེད་དུ་ཤེས་
པར་བྱའོ། །ད་ནི་དཔེས་མཚོན་པའི་དོན་ཉིད་བཤད་པ་ནི། དུས་གསུམ་གྱི་རྒྱལ་བའི་གྲོལ་ས་དང༌ ། རྣལ་
འབྱོར་པའི་གྲོལ་ས་ལ་ཁྱད་མེད་དེ། དབྱིངས་དང་ཡེ་ཤེས་གཉིས་སུ་མེད་པའི་རིག་པ་སྙིང་པོའམ། ཁམས་བྱང་
ཆུབ་ཏུ་གནས་གྱུར་པ་དེ་ཉིད་དུ་ཕྱིན་པས། སྐུ་གསུམ་ཡེ་ཤེས་ཕྲིན་ལས་དང་བཅས་པ་མངོན་དུ་གྱུར་པ་ཡིན་
པའི་ཕྱིར་རོ། །འདི་དག་གི་རང་བཞིན་རྒྱས་པར་ནི་གདོད་མའི་གནས་ལུགས་དེ་ཉིད་ཡིན་ལ། ཁྱད་པར་ནི་
དབྱིངས་དེའི་དུས་ན་འཁོར་འདས་སུ་མ་ཆད་པས་དྲི་བཅས་དྲི་མེད་ཅེས་གཅིག་ཏུ་མ་ཆད་པའི་ལུང་མ་བསྟན་པ་
ཡིན་ལ།གྲོལ་དུས་དབྱིངས་ལས་ཕྱིར་འཕྲོས་པས། ཅུང་ཟད་ཅིག་རིག་ནའང༌། རིག་པ་དྲི་མེད་ཡིན་ཞིང༌
སེམས་ཅན་དུ་འཁྲུལ་ནས་དྲི་མ་དང་བཅས་པ་ལས། སླར་རང་ངོ་རིག་པ་ནི་དག་པ་གཉིས་དང་ལྡན་པའི་སངས་
རྒྱས་ཞེས་དབྱིངས་དྲི་བྲལ་སངས་རྒྱས་སུ་གྱུར་ནས་ཕྱིར་མི་ལྡོག་པའི་ཁྱད་ཡོད་དོ། །དག་པ་གཉིས་ནི།
དབྱིངས་དེའི་རང་བཞིན་ཡེ་ནས་དྲི་མ་ཡོད་མ་མྱོངས་པས། རང་བཞིན་རྣམ་དག་ཡིན་པའི་སྟེང་དུ་དེའི་རང་
བཞིན་ཤེས་ནས་ཉམས་སུ་བླངས་པས། གློ་བུར་འཁོར་བའི་བག་ཆགས་ཀུན་གཞི་ཚོགས་བརྒྱད་དང་བཅས་
པའི་དྲི་མ་དག་པས། གློ་བུར་རྣམ་དག་ཅེས་བྱའོ། །དེའང་ཀུན་གཞི་དབྱིངས་སུ་ནུབ་པའི་ཆ་ནི་ཆོས་དབྱིངས་ཡེ་
ཤེས་སོ། །ཀུན་གཞིའི་རྣམ་པར་ཤེས་པ་དབྱིངས་སུ་ནུབ་པའི་ཆ་ནི་མེ་ལོང་ཡེ་ཤེས་སོ། །ཡིད་ཤེས་ནུབ་པས་
མཉམ་པ་ཉིད་དང༌། ཉོན་ཡིད་ནུབ་པས་སོ་སོར་རྟོགས་པ་དང༌། སྒོ་ལྔའི་རྣམ་ཤེས་དབྱིངས་སུ་ནུབ་པས་བྱ་བ་
གྲུབ་པའི་ཡེ་ཤེས་སོ། །དེ་ལྟར་དབྱིངས་གདོད་མའི་འོད་གསལ་བདེ་གཤེགས་སྙིང་པོ་སྦྱོར་བ་དོན་གྱི་ཀུན་གཞི་
གཤིས་ཐོག་ཏུ་ཕེབས་པ་ནི་མཐར་ཐུག་གི་འབྲས་སུ་སྟེ། དེའི་ཚེ་བག་ཆགས་སྣ་ཚོགས་པའི་ཀུན་གཞི་རྣམ་ཤེས་
ཚོགས་བརྒྱད་དང་བཅས་པ་ཉི་མ་ཤར་བ་ན་མུན་པ་སངས་པ་བཞིན་དག་པས་སངས་རྒྱས་ཞེས་སྤངས་རྟོགས་
མཐར་ཕྱིན་པའོ། །དེའི་ཚེ་ནང་དབྱིངས་ཡེ་ཤེས་དང་འདུ་འབྲལ་མེད་པ་ནི་ཆོས་ཀྱི་སྒྲའི་ཞིང་ན་མངའ་དབང་
རྫོགས་པའི་སྟོན་པ་ཀུན་ཏུ་བཟང་པོ་འཁོར་ཡེ་ཤེས་རྒྱ་མཚོའི་ཚོགས་ལ་དུས་ཆོས་ཉིད་འཕོ་འགྱུར་མེད་པའི་ཚེ།

ཆོས་རང་བཞིན་རྫོགས་པ་ཆེན་པོ་འོད་གསལ་བའི་དེ་ཁོ་ན་ཉིད་རང་ཆས་སུ་བརྗོད་དུ་མེད་པར་སྟོན་པ་ཞེས་
བྱའོ། །ཡེ་ཤེས་ཀྱང་གསུམ་སྟེ། ངོ་བོ་ཀ་དག་གི་ཡེ་ཤེས་ཆོས་སྐུ། རང་བཞིན་ལྷུན་གྲུབ་ཀྱི་ཡེ་ཤེས་ལོངས་སྐུ།
ཐུགས་རྗེ་རིག་པའི་ཡེ་ཤེས་སྤྲུལ་པའི་སྐུ། སྐུ་གསུམ་གྱི་བདག་ཉིད་གཅིག་དང་དུ་མ་མེད་པའི་ངང་ལས་མི་གཡོ་
བར་བཞུགས་པའོ། །དེ་ལས་རང་སྣང་རྣམ་དག་སྟུག་པོ་བཀོད་པའི་ཞིང་དུ། རྒྱལ་ཚབ་དམ་པའི་སྟོན་པ་རིགས་
ལྔ་ཞི་ཁྲོའི་འཁོར་རང་སྣང་ཚོམ་བུའི་དཀྱིལ་འཁོར་ལ། དུས་འོད་གསལ་བསམ་གྱིས་མི་ཁྱབ་པའི་ཚེ། ཆོས་
བསམ་རྫོགས་ལྷུན་གྲུབ་ཆེན་པོ་གཉིས་སུ་མེད་པའི་དགོངས་པ་ལས་མི་གཡོ་མི་གསུང་བར་རང་སྣང་ངོ༌། །དེ་
ལ་ཡེ་ཤེས་ཀྱང་ལྔ་སྟེ། ཆོས་ཀྱི་དབྱིངས་དང་། མེ་ལོང་ལྟ་བུ་དང་། མཉམ་པ་ཉིད་དང༌། སོ་སོར་རྟོགས་པ་དང༌།
བྱ་བ་གྲུབ་པའི་ཡེ་ཤེས་སོ། །དེའང་མཚན་དང་དཔེ་བྱད་ཀྱི་དཔལ་དུ་རང་འབར་བའོ། །དེ་ཉིད་ཀྱི་ངང་ལས་མ་
གཡོས་པར་ཕྱོགས་བཅུར་རང་བཞིན་སྤྲུལ་པའི་ཞིང་དུ་རིགས་ལྔའི་སངས་རྒྱས་འཁོར་ས་བཅུའི་སེམས་དཔའ་
ལ། རང་སྣང་དག་པའི་དུས་སུ་ཆོས་འོད་གསལ་ལྷུན་གྲུབ་ཆེན་པོ་རང་ཆས་སུ་མི་གསུང་མི་བརྗོད་པའི་ཚུལ་
གྱིས་གོ་བར་མཛད་པ་དང༌། འགྲོ་བ་དྲུག་གི་ཞིང་དུ་ཐུབ་པ་དྲུག་གི་སྤྲུལ་པས། འདས་མ་འོངས་ད་ལྟར་གྱི་དུས་
སུ་ཆོས་ཐེག་པ་སྣ་ཚོགས་པ་དབྱངས་ཀྱི་ཡན་ལག་དྲུག་ཅུས་སྟོན་པ་ནི། དེད་དཔོན་དམ་པའི་སྟོན་པ་འགྲོ་
འདུལ་ཚད་མེད་ཅེས་བྱའོ། །ཡེ་ཤེས་ཀྱང་གཉིས་ལས། ཇི་ལྟ་བ་མཁྱེན་པས་ཆོས་ཉིད་རོ་མཉམ་རྫོགས་པ་ཆེན་
པོར་རྟོགས་ལ། ཇི་སྙེད་པ་མཁྱེན་པས་ཆོས་ཅན་སྣ་ཚོགས་མ་འདྲེས་པར་རྟོགས་ཏེ། འགྲོ་བའི་ཁམས་དང་མོས་
པ་ཇི་ལྟ་བར་སྐལ་པ་མཉམ་པས་དོན་གཉིས་སུ་ལྷུན་གྱིས་གྲུབ་པར་མཛད་དོ། །དེ་ལྟར་དབྱིངས་ན་བཞུགས་
པའི་ཆོས་ཀྱི་སྐུ་ལའང་ངོ་བོ་ཉིད་ཀྱི་སྐུ་གསུམ་ཡེ་ཤེས་དང་བཅས་པ་ལྡན་ཞིང༌། དབྱིངས་ལས་གདངས་སུ་ཤར་
བ་ལོངས་སྤྱོད་རྫོགས་པའི་སྐུ་ལ་ཡང་རང་བཞིན་གྱི་སྐུ་གསུམ་ཡེ་ཤེས་དང་བཅས་པ་ལྡན་ཞིང༌། གདངས་ལས་
གཞན་ངོར་སྣང་བའི་སྤྲུལ་པ་གཉིས་ལ་ཡང་། ཐུགས་རྗེའི་སྐུ་གསུམ་ཡེ་ཤེས་དང་བཅས་པ་ལྡན་ཏེ། དེ་ཐམས་
ཅད་ཀྱང་སོ་སོ་མ་ཡིན་ཏེ་ཐ་མི་དད་པ་རྒྱལ་བ་གཅིག་གི་དགོངས་པ་ལས་རང་ཤར་འདུ་འབྲལ་མེད་པས་ཉི་
མའི་སྙིང་པོ་དང༌། འོད་སྣང་ཆུ་ནང་དུ་ཤར་བའི་གཟུགས་བརྙན་ལྟ་བུར་ཤེས་པར་བྱའོ། །དེ་དག་ནི་མུ་ཏིག་
ཕྲེང་བ་ལས། གྲོལ་ས་ཉིད་ནི་ཐོག་མའོ། །ཞེས་པའི་དོན་སྟེ་འབྲས་བུ་བཤད་ཟིན་ཏོ། ། ། །
དེ་ལྟར་ཡང་ཟབ་འོད་གསལ་སྙིང་པོའི་དོན། །ཀློང་ཆེན་རབ་འབྱམས་བཟང་པོའི་རྣལ་འབྱོར་པས། །གངས་རི་
ཐོད་དཀར་མགུལ་དུ་བཀོད་པ་ཡིས། །འགྲོ་ཀུན་ལྷུན་གྲུབ་ཆོས་ཀྱི་རྒྱལ་པོར་ཤོག །གཅིག་པུར་ཞི་ལ་མོས་
པའི་སེམས་གཞོལ་ཡང༌། །རང་དོན་ཙམ་ལས་སྐལ་ལྡན་དོན་མི་འགྱུར། །མང་དུ་བཤད་ཀྱང་དོན་གཉེར་ཅན་

མེད་པས། །རྟོགས་པའི་ཉམས་མྱོངས་གཞན་ལ་ཇི་ལྟར་བགོ །ཨེ་མ་ཇི་ལྟར་བྱ་བའི་ཐབས་ཡོད་ཀྱི། །དུས་ངན་
སྐྱེ་བོ་བསམ་སྤྱོད་གདུལ་དཀའ་བས། །ཟོལ་མེད་ཕན་པ་བསྒྲུབས་ཀྱང་དོན་འགྱུར༌ཉུང༌། །གང༌དུ་ཇི་ལྟར་
བསམས་ཤིང་སྐྱོ་བ་འཕེལ། །དོན་འདི་ལྷག་པར་བསམ་ཞིང་སྙིང་རྗེའི་ཤུགས། །སེམས་སྟོབས་བཟང་པོས་
འགྲོ་སྒྲོལ་ཁུར་ཁྱེར་རིགས། །སྔར་འདས་རྒྱལ་བས་མ་ཐུལ་རྨ་རྒོད་རྣམས། །དེང་ནས་བདག་གིས་སེམས་
སྟོབས་དྲི་མེད་ཀྱིས། །ཐོག་མར་དེ་ཀུན་ཞི་བའི་སར་བསྒྲལ་ནས། །ཕྱི་དུས་རང་ཉིད་དབྱིངས་སུ་གཞོལ་བར་
ཤོག །ཐོད་རྒོལ་གྱི་རྒྱབ་ཡིག་ཉི་ཟླ་གཟའ་སྐར་ཞེས་བྱ་བ། ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་
འབྱམས་ཀྱིས། འོད་གསལ་རིན་པོ་ཆེའི་གནད་རྣམས་གཅིག་ཏུ་དྲིལ་ནས། ཕྱི་རབས་ཀྱི་དོན་དུ་ལེགས་པར་
བཀོད་པ་ཤིན་ཏུ་དག་པར་རྫོགས་སོ། ། ། །
༄༅། །བཏགས་གྲོལ་གྱི་རྒྱབ་ཡིག་ཡིད་བཞིན་ལྷུན་གྲུབ་བཞུགས་སོ། །
བཏགས་གྲོལ་གྱི་རྒྱབ་ཡིག་ཡིད་བཞིན་ལྷུན་གྲུབ་ཅེས་བྱ་བ། དཔལ་ཀུན་ཏུ་བཟང་པོ་ལ་ཕྱག་འཚལ་ལོ། །གང་
གི་རང་བཞིན་གདོད་ནས་རབ་ཞི་ཡང༌། །ཐུགས་རྗེའི་ཐབས་ཚུལ་དཔག་གིས་མི་ལང་བས། །འགྲོ་བ་ཁམས་
གསུམ་ཞི་བར་འདྲེན་མཛད་པའི། །ཀུན་བཟང་རིགས་ལྔ་བླ་མའི་ཚོགས་ལ་འདུད། །མངོན་སུམ་གནད་ལ་
གོམས་པའི་ཆ་རྐྱེན་དུ། །བསྟན་པའི་སྙིང་པོ་ཡེ་ཤེས་འཕེལ་བྱེད་གནད། །འདི་དང་བར་དོར་རང་སྣང་ཟིན་བྱེད་
པ། །བཅངས་ཤིང་བཀླགས་པས་གྲུབ་པའི་ཆོས་ཚུལ་བྲི། །དེ་ལ་ཐོག་མའི་མགོན་པོ་གཞི་ཐོག་ཏུ་བྱང་ཆུབ་སྟེ།
རང་སྣང་ཡེ་ཤེས་ཀྱི་ཞིང་ན་ཆོས་ཉིད་ཀྱི་རང་སྒྲ་བསྟན་པའི་སྙིང་པོར་ཡེ་ཤེས་ལྔའི་འོད་འབར་བས་འདུས་མ་
བྱས་པར་རང་བྱུང་བའི་ཡི་གེ་ཆེན་པོ་ཡེ་ཤར་དུ་གནས་པ་ཉིད། བརྒྱུད་པ་གསུམ་ནས་དེའི་ཚིག་དོན་འདུས་བྱས་
རྐྱེན་གྱི་ཡི་གེར་བཀོད་དེ་རིམ་པས་བརྒྱུད་ཅིང༌། སྐལ་ལྡན་གྱིས་ཉམས་སུ་ལེན་པའི་གྲོགས་སུ་བསྟན་པ་འདི་ལ་
དོན་བདུན་ཏེ། ལེགས་པར་བྲི་བ། རབ་ཏུ་གནས་པ། དབང་བསྐུར་བ། ཇི་ལྟར་བཅང་བ། གང་ལྟར་ཀློག་པ།
ནམ་ཞིག་བསྲེག་པ། ཕན་ཡོན་བསྟན་པའོ། །དང་པོ་ནི་མཐིང་ཐོག་ལ་གསེར་གྱིས་ཡི་གེ་བྲི་བ་ཡང༌། རྣམ་
གཉིས་ཏེ། བསྡུས་པ་འཁོར་ལོར་དགོད་པ་དང༌། རྒྱས་པ་གླེགས་བམ་དུ་བྱ་བའོ། །དང་པོ་ནི། གྲུབ་བཞི་མཐོ་
གང་བའི་དབུས་རྩེ་སོར་བཞི་བསྐོར་བའི་ནང་དུ་རྡོ་རྗེ་རྩེ་ལྔ་པ། ལྟེ་བ་ལ་ཨོཾ་ཨཱཿཧཱུཾ་བྲིས་པའོ། །དེའི་མཐར་གླན་
སོར་གཉིས་བསྐོར་བའི་ནང་དུ་ཀུན་བཟང་ཡབ་ཡུམ་གྱི་སྙིང་པོའོ། །དེའི་མཐར་གླན་སོར་གཉིས་བསྐོར་བའི་

ནང་དུ་ཡེ་ཤེས་ཉི་ཤུ་རྩ་ལྔའི་ཐིག་ལེ་ལ་སྙིང་པོ་ཉི་ཤུ་རྩ་ལྔའོ། །དེ་ནས་སོར་རེའི་བར་བསྐོར་ཏེ། ལོངས་སྐུའི་ཡི་
གེ་དྲུག་ཐིག་ལེ་དྲུག་ཏུའོ། །དེ་ནས་གླན་སོར་གཉིས་བསྐོར་ཏེ། ཞི་ཁྲོ་རང་གསལ་སྙིང་པོ་བྲིའོ། །དེ་ནས་ཨཱ་ལིའོ།།
དེ་ནས་ཀཱ་ལིའོ། །དེ་ནས་ཡེ་དྷརྨཱའོ། །དེ་ནས་ལས་བཞིའི་ཤམ་བུའོ། །དེའང་ལྟེ་བ་དང་མཐའ་ཡི་མུ་ཁྱུད་གཉིས་
ལ་ལྔ་ལྡན་དུ་བསྐོར་ཞིང་། གཞན་རྣམས་ཆིག་རྐྱང་དུ་བྱས་ལ། ཡིག་མགོ་ཕྱིར་བསྟན་ལ་བྲིའོ། །
འདི་ལ་ཐིག་ལེ་ཆེན་པོ་ཞེས་ཟེར་རོ། །གཉིས་པ་ལའང་གཉིས་ལས། གླེགས་བམ་ཆེན་མོ་ནི་སོར་བཞི་པའི་ཚད་
ལ་བསྟན་བུ་དང་འདས་རྗེས་ཐམས་ཅད་བྲིའོ། །ཆུང་ངུ་ནི་འཕྲེད་ལ་གླན་སོར་བཞི། སྲིད་དུ་རྩེ་སོར་བཞི་ཡོད་
པ་ལ་ཁ་ཐིག་གྲུ་བཞིར་གདབ་པའི་ནང་དུ། ཡིག་མགོ་ཕྱོགས་གཅིག་ཏུ་ལྟ་བའི་ཡི་གེ་ཕྲེང་ཅི་མང་དུ་བྲིའོ། །
དེ་ཡང་སྒོ་གསུམ་སྐུ་གསུང་ཐུགས་སུ་གྲོལ་བར་བྱེད་པའི་ཡི་གེ་ༀ་ཨཱཿཧཱུྃ་ཐོག་མཪ་བྲིས་པས་རང་སྣང་སྒྲ་འོད་
ཟེར་གསུམ་ལ་བརྟན་པ་ཐོབ་པར་བྱེད་ཅིང་རྟགས་དེ་དག་འབྱུང་ངོ་། །དེ་ནས་ཀུན་ཏུ་བཟང་པོ་ཡབ་ཀྱི་དགོངས་
པ་ནི། ཨེ་མ་ཀི་རི་ཀི་རི། མས་དྷ་བྷ་ལི་བྷ་ལི། ས་མི་ཏ་སུ་རུ་སུ་རུ། ཀུན་དྷ་ལི་མ་སུ་མ་སུ། ཨེ་ཀ་རི་སུ་ལི་བྷ་
ཏ་ཡེ། ཙ་ཀི་ར་བྷ་མི་ཏལྕེ་ཀཱེ། ས་མུན་ཏཿཙརྱ་སུ་གྷ་ཡཱ། བྷི་ཏི་ལ་ས་ན་བྷྱ་གུ་ལི་ཀཱེ། ས་ཀི་རི་ངྷུ་ཀ་ནི། མ་ཏ་རི་
བྷྱ་ཏ་ན། པ་ར་ལི་ཧོ་སེ་ན། མ་ཁར་ཏེ་ཀེ་ལ་ན། སཾ་བྷུ་ར་ཏ། མེ་ཀ་ཙར་ཏཾ་པ། སུརྱ་གྷ་ཏ་ར་ཨེ་ཤ་ས་ཤ་ན། ར་
ན་བྷི་ཏི་ས་གྷུ་ཏི་པ་ཡཱ། བཱུ་ར་གྷུ་ར་པ་ག་ཁར་ན་ལཾ། ན་ར་ན་ར་ཨི་ཐ་ས་ཊ་ལཾ། སིར་ན་སིར་ན་བྷེ་ས་བྷེ་ས་རས་
པ་ལཾ། བྷུདྡྷ་བྷུདྡྷ། བྷུད་ཚི་ཥ་ས་ཀྱེ་ལཾ། ས་སཱ། རི་རཱི། ཁེ་ཁྭ། ཨི་ཨཱི། མ་མཱ། རི་རཱི། ལ་ཧ་ཨཿ རྡོ་རྗེ་ལུ་གུ་རྒྱུད་
དུ་གྲོལ་བར་བྱེད་ཅིང༌། འཇའ་འོད་འཁྲུགས་པའོ། །ཀུན་ཏུ་བཟང་མོའི་དགོངས་པ་ནི། མས་ངྷ་བྷ་སུ་ལི། ས་
མི་ཏ་སུ་རུ་སུ་རུ། ཀུན་དྷ་ལི་མ་སུ། ཨེ་ཀེ་རི་ལི་བྷ་ཏ་ཡེ། ཙ་ཀ་བྷ་ལི་ཏལྕེ་ཡི། ས་མུནྟ་ཙརྱ་སུ་གྷ་ཡེ། བྷི་ཏི་ས་
ན་བྷ་གྷུ་ཡེ། ཀི་རི་ཊ་ཀི་ནི། དྷ་ཀ་མ་ཧཱ་བྷོ་རེ་ཏ་ན་སར་བ་ལི་དྷི། ས་ནཾ་ཁ་ར་ཏ་ཀེ་ལ་ན། སཾ་བྷུད་ར་ཏ། ཨེ་ཀ་
ཙ་ར་ས་བ་ས་ཏ་ན། ཏ་བ་སུརྱ་གྷ་ཏ་ར་ཨ། མ་ན་ས་ར་བི་ཧོ། ཏིང་གྷུ་ར་ལ། མ་སྨིན་ས་གྷུ་ཏི་ལ། ཏ་ཡ་གྷུ་ར་གྷུ་
ར། བརླངས་ག་ཁ་ས་ར་ན་ལཾ། ན་ར་ན་ར་ལཾ། ཨི་ཐར་པ་ཏ་ལཾ། སིརྣ་སིནྣ། བྷེ་ས་རས་པ་ལཾ། ས་གེ་ལམ། ས་
སྭཱ། རི་རཱི། ལི་ལཱི། ཨི་ཨཱི། མ་མཱ། ར་རྭ། རིག་སྟོང་ཀ་དག་ཏུ་གྲོལ་བར་བྱེད་ཅིང་། ནམ་མཁའ་དངས་པ་འཕྱུང་
བའོ། །དེ་ནས་ཡེ་ཤེས་ཆེན་པོའི་སྙིང་པོ་ནི། དབང་པོའི་ཞེན་པ་ལྡོག་པའི་ཕྱིར། །ཀརྨ་རཀྴ་གྷི་ཧང་ཏི། །ཕུང་
པོའི་ཞེན་པ་ལྡོག་པའི་ཕྱིར། །བེ་ག་ར་ན་སོ་གད་གླིང་། །ཡུལ་ཀུན་ཞེན་པ་ལྡོག་པའི་ཕྱིར། །བྷ་ག་རི་ལ་བྷ་དྷུ་དྲི།།
སེམས་ཀྱི་དངོས་པོ་སྤུར་བའི་ཕྱིར། །རམ་པ་ཀ་ལ་ས་མི་ཁྱེ། །བྱུང་ཚོར་གནས་སུ་གཅད་པའི་ཕྱིར། །མ་ཏང་ཕ་
ཕེར་རས་མི་ཏ། །འདུས་ཚོགས་སྣང་བ་ངོས་གཟུང་ཕྱིར། །ཁ་ཊ་རེ་ཀཱ་ས་མིག་རླུང༌། །རིག་པ་བཙོན་རར་

གཞུག་པའི་ཕྱིར། །ཨེ་ཀ་ར་ན་བྷེ་ཙཀ་ཤ །འཁྲུལ་པའི་རང་རྒྱུད་ཁུངས་གཅད་ཕྱིར། །ཡ་རི་མུ་ཏ་ས་གྷུ་ལི། །
རིགས་དྲུག་རིམ་གྱིས་བསྒྲལ་བའི་ཕྱིར། །ཡ་སིང་ར་རླུང་པ་ལ་ཡཱ། །འཁོར་བ་དོང་ནས་འདོན་པའི་ཕྱིར། །མ་མཱ་
ཀོ་ལིང་ས་མནྟ། ཆོས་ཅན་མཐུན་དུ་གཞུག་པའི་ཕྱིར། །ག་རི་ཡཾ་པ་ར་མི་ཏི། །རོལ་པའི་བྱུང་ཁུངས་སྤུར་བའི་
ཕྱིར། །བྷུ་ག་སེང་ཧ་ཕ་གྷ་ལ། །ཞེན་པའི་ཕྲེང་ཐག་གཅད་པའི་ཕྱིར། །ར་མི་སི་པི་ཁེ་ཏ་པ། །ལུག་རྒྱུད་ཨར་ལ་
གཏད་པའི་ཕྱིར། །བིག་ཁུ་མ་ལ་པ་ཏཾ་ཀི །ལྷ་ཡི་ཕྱག་རྒྱ་བལྟ་བའི་ཕྱིར། །ས་མ་ཉི་ཝ་དྷེ་ར་པ།།ལྟ་སྒོམ་ལོག་པ་
དག་བྱའི་ཕྱིར། །བཛྲ་ས་ཏྭ་ཌི་ཊོ་མེ། །ས་ལམ་དུས་གཅིག་གཅད་པའི་ཕྱིར། །གྷེ་ཝ་སུ་གྷར་རྣ་མ་ཡེ། །ཡིད་
དཔྱོད་ལྟ་བ་ཁུངས་གཅད་ཕྱིར། །དྷརྨཱ་པ་ཏི་ས་གྷུ་ལི། །སྐུ་གསུམ་ལམ་དུ་སློང་བའི་ཕྱིར། །རས་མི་ས་མ་ཁ་རྒད་
ཙེ། །སྣང་བ་དངོས་སུ་སློང་བའི་ཕྱིར། །རུ་པ་ས་མི་མི་ཏཱ་ལཾ། །སྒྲ་ཡི་ཞེན་པ་མཐའ་གཅད་ཕྱིར།།ང་ཏིག་པ་ཡཾ་ཀ་
ལི་ས། །བསམ་གཏན་ཆེན་པོའི་ས་གནོན་ཕྱིར། །ག་ཚོ་པ་ཡཾ་ས་ཨི་ཏཾ། ཕྲིན་ལས་མཐའ་རུ་དབྱུང་བའི་ཕྱིར། །
ཀརྨཱ་ཨེ་ཀ་ཨ་ནུ་ས། །སངས་རྒྱས་མངོན་ཞེན་ལྡོག་པའི་ཕྱིར། །སཾ་ཀྲི་མ་མ་ཀརྨ་ཏ། །རྒྱལ་སྲས་རྣམས་ཀྱི་
གནས་བཙལ་ཕྱིར། །ང་ལ་ཁེ་པ་ཀི་ལི་ས། །ཞེས་པ་ཡེ་ཤེས་ལྔའི་སྣང་བ་ལ་སྤྱོད་པར་བྱེད་པ་དང་། འདས་དུས་
གདུང་ལྔ་དང༌། འཇའ་ཚོན་སྣ་ཚོགས་དང༌། ནམ་མཁའ་དྭངས་པ་སྤྲིན་སེར་བུ་མེད་པ་དང༌། རིང་བསྲེལ་དང༌།
ས་གཡོ་བ་དང༌། འོད་འབྱུང༌ཞིང༌། མཐོང་ཚད་རྣམ་རྟོག་ངན་པ་རྒྱུན་ཆད་ནས། རང་བཞིན་གྱིས་བསམ་གཏན་
ལ་གནས་པ་འབྱུང་བར་འགྱུར་རོ། །དེ་ནས་ལོངས་སྐུའི་སྙིང་པོ་ནི། འ་ཨ་ཧ་ཤ་ས་མ་རྣམས་དང་། ༀ་ཧཱུཾ་ཏྲྰཾ་
ཧྲཱིཿཨཿའོ། །དེས་ནི་རིགས་དྲུག་ཆོས་ཉིད་དུ་གྲོལ་བར་བྱེད་ཅིང༌། རིང་བསྲེལ་ཕྲ་ཞིང་མང་བ་དང་འོད་ལྔའི་སྣང་
བ་འབྱུང་ངོ༌། །ཞི་ཁྲོ་རང་གསལ་གྱི་སྙིང་པོ་ནི། བཛྲ་པ་ཏྲ་ས་མནྟ་ཨཱོྃ། ཧཱུྃ་ཧཱྃ། བཛྲ་ཙིཏྟ་ཨ༔ ཨོཾ་ངྷི་ན་ཛཱིག ཧཱུྃ་
བཛྲ་ཅྀག སྭཱ་རཏྣ་ཅྀག ཨཱོྃ་ཨ་རོ་ལིག ཧཱ་པྲ་ཛྙཱ་ཌྷག མཻ་དྷ་དུ་ཤྭ་རཱི། ལཱྀ་ཏེ་ཤྭ་ར་ཏི། མཱཾ་མོ་ཧ་ར་ཏི། སྟཱཾ་རཱ་ག་ར་ཏི།
ཏཱཾ་བཛྲ་ར་ཏི། ཀྵི་ཧི་ར་ཙ་ཡཱ། ཏཱཾ་ཨ་ཀར་ཝ་ཡཱ། དྷཱི་པདྨ་ཝནྡྷ་ཡ། ནྟིཾ་ཀུ་རུ་ན་དྷ། ཧཱུཾ་ལ་སྱེ་ས་མ་ཡ་སྟཱཾ། ཏཱཾ་མ་ལེ་ས་
མ་ཡ་ཧོ། དྷཱི་གཱིརྟི་ར་ཧོ་ཡ་ཏཾ། ཨ་ནཱི་ར་ཏི་རཱ་ག་ཡ་མེ། མི་དྷ་ར་ནི་སྭཱ་ཧཱ། ཤྲྰི་ནི་སྭཱ་ཧཱ། རཾ་པ་ཡ་སྭཱ་ཧཱ། ཧཱུྃ་སྭཱ་ར་ཙ་
ཡ་སྭཱ་ཧཱ། ཧཱུྃ་ཤྲཱི་ཨོཾ། རཾ་ག་ཡ་སྭཱ་ཧྭ། བཛྲ་དྷཱུ་པེ་པྲ་བེ་ཤ་ཡ་ཧཱུཾ། པུཥྤ་ཨཱ་བེ་ཤ་ཡ། བཾ་ངྷི་བྃ་སུ་ཀི་ནི། ཧོ་གྷནྡེ་ཙིཏྟ།
ཧཱུྃ་ཡ་མནྟ་ཀྲྀཏ་ཕཊ། ཧཱུྃ་པྲ་ཛྙཱ་ཏ་ཀྲྀཏ་ཕཊ། ཧཱུྃ་པདྨ་ཏ་ཀྲྀཏ་ཕཊ ཧཱུྃ་བིགྷན་ཏ་ཀྲྀཏ་ཕཊ། ༀ་མུ་ནེ་ཀྲྀ་སྭཱ་ཧཱ། ཨཱོྃ་མུ་
ནེ་ཧཱུྃ་ཀུཾ་སྭཱ་ཧཱ། ༀ་མུ་ནེ་ཧཱུྃ་སྭཱ་ཧཱ། ༀ་མུ་ནེ་ཀྶཾ་སྭཱ་ཧཱ། ཨོཾ་མུ་ནེ་ཀྵ་སྭཱ་ཧཱ། ཨོཾ་མུ་ནེ་ཡེ་སྭཱ་ཧཱ། ཨོཾ་བྷུདྡྷ་ཧེ་རུ་ཀ་ཨཱོྃ།
ཨོཾ་བཛྲ་ཧེ་རུ་ཀ་ཧཱུྃ། ཨཱོྃ་རཏྣ་ཧེ་རུ་ཀ་སྭཱ། ཨཱོྃ་པདྨ་ཧེ་རུ་ཀ་ཧྲཱིཿ ཨོཾ་ཀརྨཱ་ཧེ་རུ་ཀ་ཨ༔ ཨཱོྃ་བྷུདྡྷ་ཀྲོ་ཏི་ཤྭ་རཱི་ཨཱོྃ། ཨཱོྃ་

བཛྲ་ཀྲོ་ཏི་ཤྭ་རཱི་ཧཱུྃ། ཨཱོྃ་རཏྣ་ཀྲོ་ཏི་ཤྭ་རཱི་སྭཱ། ཨཱོྃ་པདྨ་ཀྲོ་ཏི་ཤྭ་རཱི་ཧྲཱིཿ ༀ་ཀརྨཱ་ཀྲོ་ཏི་ཤྭ་རཱི་ཨཱ༔ ཧ་ཧ་ཧ་ཧ་ཧ་ཧ་ཧ་ཧ།
ཧེ་ཧེ་ཧེ་ཧེ་ཧེ་ཧེ་ཧེ་ཧེ། ཧཱུྃ་ཧཱུྃ་ཧཱུྃ་ཧཱུཾ། བྷྱོཿ་བྷྱོཿ་བྷྱོཿ་བྷྱོཿ་བྷྱོཿ་བྷྱོཿ་བྷྱོཿ། བྷྱོཿ་བྷྱོཿ་བྷྱོཿ་བྷྱོཿ་བྷྱོཿ་བྷྱོཿ་བྷྱོཿ། བྷྱོཿ་བྷྱོཿ་བྷྱོཿ་བྷྱོཿ་བྷྱོཿ་བྷྱོཿ་བྷྱོཿ། བྩོ་
བྷྱོཿ་བྷྱོཿ་བྷྱོཿ་བྷྱོཿ་བྷྱོཿ་བྷྱོཿ། ཞི་ཁྲོ་ཟུང་འཇུག་གི་སྣང་བ་ལ་གྲོལ་བའི་རྟགས་སུ། ལྷ་སྐུ་དང་འོད་ཟེར་གྱི་ཕུང་པོ་ཟླུམ་
འཁྲིགས་སུ་འབྱུང་ངོ༌། །གདུང་རིགས་ལྔ་ཡང་འབྱུང་ངོ༌། །དེ་ནས་སྤྲུལ་སྐུའི་སྙིང་པོ་ལ་ཡང་གཉིས་ལས། ཤེས་
རབ་སྐྱེ་མེད་དུ་གྲོལ་བར་བྱེད་པ་ནི། ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཿརྣམས་ཏེ་
འོད་མཐིང་གར་སྣང་བའོ། །ཐབས་རང་གསལ་དུ་གྲོལ་བར་བྱེད་པ་ནི། ཀ་ཁ་ག་གྷ་ང༌། ཙ་ཚ་ཛ་ཛྷ་ཉ། ཊ་ཋ་ཌ་
ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵརྣམས་ཀྱིས་འོད་ལྔའི་དྲ་བ་རིས་སུ་འཁྲུགས་
པའོ། །བསྟན་པ་སྤྱིའི་སྙིང་པོ་ནི། ཨོཾ་ཡེ་དྷརྨཱ་ཧེ་ཏུ་པྲ་བྷ་ཝ་ཧེ་ཏནྟེ་ཥནྟ་ཐཱ་ག་ཏོ་ཧྱ་ཝ་དཏ། ཏེ་ཥཉྩ་ཡོ་ནི་རོ་དྷ་ཨེ་
བཾ་བཱ་དཱི་མ་ཧཱ་ཤྲ་མ་ཎ༔འཆང་བ་པོའི་དགོངས་པ་ཐམས་ཅད་པུཀྴི་ཀུ་རུ་ཡེ་སྭཱ་ཧཱ། ས་ཆེན་པོ་གཡོ་བར་བྱེད་པའོ།།
དེ་ནས་རང་སྣང་ཕྲིན་ལས་བཞིར་གྲོལ་བར་བྱེད་པའི་སྙིང་པོ་ནི། རང་གི་མིང་སྤེལ་ལ། ནད་དང་གདོན་དང་
འཇིགས་པ་བརྒྱད་དང་སྒྲིབ་པ་ཐམས་ཅད་རིག་པའི་ངང་དུ་ཤཱནྟིཾ་ཀུ་རུ་ཡེ་སྭཱ་ཧཱ། ཚེ་དང་བསོད་ནམས་དང་ཞིང་
ཁམས་ཐམས་ཅད་རིག་པའི་ངང་དུ་པུཙྪིཾ་ཀུ་རུ་ཡེ་ཝཱ་ཧཱ། སངས་རྒྱས་དང་ཆོས་དང་དགེ་འདུན་དང་འཁོར་འདས་
ཐམས་ཅད་རིག་པའི་ངང་དུ་པཱ་ཤཾ་ཀུ་རུ་ཡེ་སྭཱ་ཧཱ། དགྲ་བགེགས་དུག་ལྔ་དུག་གསུམ་ཐམས་ཅད་རིག་པའི་ངང་
དུ་མཱ་ར་ཡ་ཕཊ། ཅེས་པས་ཕྲིན་ལས་མཐར་ཕྱིན་པའི་རྟགས་སུ་དངོས་སུ་གྲུབ་ཅིང༌། འདས་དུས་རྟགས་རྣམས་
ཀྱི་འཆར་ཚུལ་རྒྱས་ལ་བར་ཆད་མེད་པར་ཀུན་ལ་སྣང་ཞིང་དོན་དང་ལྡན་པར་འགྲུབ་པོ། །དེ་ལྟར་བྲིས་པའི་སྔ་
ལྟོ་ཕྱི་ལྟོ་ནང་མ་གཉིས་ལ་འོད་ལྔའི་མུ་ཁྱུད་བསྐོར་བའི་ནང་དུ། ཚོམ་བུ་ལྔ་ལྔ་ཡེ་ཤེས་ལྔའི་ཁ་དོག་གི་ཚོན་
བཀྱེ་ལ་དེ་དག་གི་དབུས་སུ་སྔ་ལྟོར་ཞི་བའི་ས་བོན་དབུས་དང་ཤར་ལྷོ་ནུབ་བྱང་བཞིར། ཨཱོྃ་ཧཱུྃ་སྭཱ་ཨཱོྃ་ཧཱ་དང༌།
ཕྱི་ལྟོར་ཁྲོ་བོའི་ས་བོན་ཨཱོྃ་ཧུཾ་ཏྲཾ་ཧྲི་ཨ་རྣམས་རིམ་པར་བྲི་བར་བྱའོ། །དེ་ཡང་དུས་གནད་ངེས་པ་ལས། རང་བྱུང་
ཆེན་པོའི་ཡི་གེ་ལས། །དཔེ་ནི་རིན་པོ་ཆེ་ལས་བྲི། །གླེགས་བམ་སོར་བཞི་པ་ཡིན་ཚད།།ཅེས་པའི་དོན་ནོ། །
གཉིས་པ་རབ་ཏུ་གནས་པ་ནི། གནས་ཁང་ཉམས་དགའ་བར་མཎྜལ་ཁྲུ་དོ་པ་ལ་དྲི་དང་བ་བྱུང་གིས་བྱུགས་པ་
ལ། མུ་ཁྱུད་འོད་ལྔས་བསྐོར་བའི་ནང་དུ། ཚོམ་བུ་ལྔ་ལྡན་དབུས་མཐིང༌། ཤར་དཀར། ལྷོ་སེར། ནུབ་དམར།
བྱང་ལྗང༌། མཚམས་བཞིར་སྔོན་པོར་བྱས་པའི་དབུས་སུ་མཉྫིའི་སྟེང་དུ། རིན་པོ་ཆེའི་སྣོད་འབྲུ་སྣས་བཀང་
བའི་སྟེང་དུ། དར་ཚོན་སྣ་ལྔའི་ན་བཟའི་དབུས་སུ། སྔར་བྲིས་པའི་བཏགས་གྲོལ་གཞུགས་ཤིང༌། མཎྜལ་གྱི་

མཐའ་སྐོར་དུ་ཕྱི་ནང་གི་མཆོད་པ་དང༌། ཚོགས་ཀྱི་ཡོ་བྱད་བཤམས་ནས། བླ་མས་སྐད་ཅིག་གིས་ཀུན་བཟང་
ཡབ་ཡུམ་དུ་བསྒོམས་ཏེ། བགེགས་བསྐྲད་ནས། སྐྱབས་སུ་འགྲོ་བ་དང་སེམས་བསྐྱེད་ལ། སྟོང་པའི་ངང་ལས་
བཏགས་གྲོལ་དེ་ཉིད་རིགས་ལྔ་ཡབ་ཡུམ་འོད་ལྔའི་ར་བས་བསྐོར་བར་བསྒོམས་ལ། རང་བཞིན་གྱི་གནས་
ནས་ཞི་ཁྲོ་དང་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཡི་དམ་དཀྱིལ་འཁོར་གྱི་ལྷ་ཚོགས་རིག་
འཛིན་མཁའ་འགྲོ་དང་བཅས་པ་སྤྱན་དྲངས་ཏེ། ཡིད་ཀྱིས་མཆོད་ནས། ཛཿ་ཧཱུཾ་བཾ༌ཧོས༌དེ༌ལ༌བསྟིམས༌ཤིང༌།
ཐིག་ལེ་ཆེན་པོའི་སྙིང་པོ་རྣམས་བརྒྱ་རྩ་བརྒྱད་བཟླས་པས་མེ་ཏོག་གཏོར་ཏེ། མཐོང་བ་དང་ཐོས་པ་དང་རེག་པ་
ཐམས་ཅད་བླ་ན་མེད་པའི་བྱང་ཆུབ་ལས་ཕྱིར་མི་ལྡོག་པར་མཛད་དུ་གསོལ། ཅེས་པ་ལ་སོགས་པས་གསོལ་བ་
བཏབ་ནས། ཕྱི་ནང་གི་མཆོད་པས་མཆོད་དེ་བཀྲ་ཤིས་བརྗོད་ཅིང་མེ་ཏོག་འཐོར་རོ། །
གསུམ་པ་དབང་བསྐུར་བ་ནི། དེ་ནས་རང་གི་ཡིན་ན། བླ་མས་དབང་བསྐུར་བར་བསམ་སྟེ་བྱེད་ལ། སློབ་མའི་
ཡིན་ན། བླ་མ་ལ་ཕྱག་དང་མཎྜལ་ཕུལ་ནས། སྤྲོས་མེད་དབང་གི་སྐབས་སུ་བཤད་པ་ལྟར། སྡོམ་པ་གཟུང་བ་
ལན་གསུམ་བྱེད་དུ་གཞུག་གོ །དེ་ནས་བསྟན་བུ་དེ་ལ་ཕྱག་བརྒྱ་རྩ་བརྒྱད་འཚལ་དུ་བཅུག་ནས། རིགས་ལྔར་
མོས་པ་ལ་གསེར་ལ་སོགས་པའི་མཎྜལ་ལྔ་ཚན་གཅིག་རིམ་གྱིས་ཕུལ་བའི་རྗེས་ལ། བཏགས་གྲོལ་དར་སྣས་
བཏེག་ལ་སློབ་མའི་སྤྱི་བོར་བཞག་དུས་རིགས་ལྔར་བསམ་པ་ལས་འོད་ལྔ་བྱུང་བས། སྣང་སྲིད་ཐམས་ཅད་ལ་
ཁྱབ། སྒྲིབ་པ་ཐམས་ཅད་དག་ཅིང༌་དངོས་གྲུབ་ཐམས་ཅད་ཐོབ་པར་དམིགས་ལ། ཚར་གཅིག་བཀླག་སྟེ།
སངས་རྒྱས་ཐམས་ཅད་ཀྱི་སྲས་གཅིག་པོས་མིང་འདི་ཞེས་བགྱི་བའི་ལུས་བྱིན་གྱིས་བརླབ་ཏུ་གསོལ། སྨིན་
པར་མཛད་དུ་གསོལ། གྲོལ་བར་མཛད་དུ་གསོལ། གང་བར་མཛད་དུ་གསོལ། རྒྱས་པར་མཛད་དུ་གསོལ།
ཆེར་འཕེལ་བར་མཛད་དུ་གསོལ། སངས་རྒྱས་ཐམས་ཅད་ཀྱི་སྐུ་རྡོ་རྗེ་དང་གཉིས་སུ་མེད་པར་མཛད་དུ་གསོལ་
ལོ། །གྷ་ཛ་ཀཱ་ཡ་ཨ་བྷི་ཥི྅་ཨཱོྃ་ཞེས་པ་གསུམ་བརྗོད་དོ། །དེ་ནས་མགྲིན་པར་བཞག་ལ། སྔ་མའི་ཚིག་ལ་ངག་
གི་ཞེས་གོ་བརྗེས་ལ། གྷ་ཛ་ཝཱཀྐ་ཨ་བྷི་ཥིའུ་ཨཱཿ ཞེས་པ་ནས། གསུང་རྡོ་རྗེ་དང་གཉིས་སུ་མེད་པར་མཛད་དུ་
གསོལ་ལོ། །ཞེས་པའི་བར་གསུམ་བརྗོད་དོ། །དེ་ནས་སྙིང་གར་བཞག་ཅིང༌། ཡིད་ཀྱིས་ཞེས་པ་ནས། དྷརྨཱ་ཀཱ་
ཡ་ཙིཏྟ་ཨ་བྷི་ཥིཉྭ་ཧྰུྃ། ཐུགས་རྡོ་རྗེའི་བར་དུ་གསུམ་བརྗོད་དོ། །དེ་ནས་ལྟེ་བར་བཞག་ལ་ལུས་ངག་ཡིད་གསུམ་
ཐམས་ཅད། ཅེས་པ་ནས། ཀཱ་ཡ་ཝཱཀྐ་ཙིཏྟ་རཏྣ་ཀརྨ་ཨ་བྷི་ཥིཉྩ་སྭཱ་ཧྭ་དང༌། སྐུ་གསུང་ཐུགས་ཡོན་ཏན་ཕྲིན་
ལས་རྡོ་རྗེ་ཐམས་ཅད་དང་གཉིས་སུ་མེད་པར་བྱིན་གྱིས་བརླབ་ཏུ་གསོལ། ཞེས་པ་གསུམ་བརྗོད་ནས། རྒྱུད་

དར་སྣའི་སྟེང་དུ་བཞག་པ་སློབ་མའི་ཐལ་མོ་བཀན་པའི་སྟེང་དུ་བཞུགས་ལ་ཚིག་འདི་ཉིད་ལན་གསུམ་བརྗོད།
ཕྱོགས་བཅུའི་བླ་མ་སངས་རྒྱས་རྣམས། །མ་ལུས་བརྩེ་བས་དགོངས་སུ་གསོལ། །བདག་གིས་སེམས་ཅན་དོན་
དུ་ནི། །བཏགས་གྲོལ་འདི་བཅངས་བྱིན་བརླབས་ཀྱིས། །བདག་མཐོང་ཐོས་དང༌དྲན་པ་དང༌། མཆོད་དང་
བསྟོད་དང་སྨྲ་ཡང་རུང༌། །རེག་པར་གྱུར་པའི་སེམས་ཅན་རྣམས། །མྱུར་དུ་མངོན་པར་སངས་རྒྱས་ཤོག །ཅེས་
སོ། །བཞི་པ་ཇི་ལྟར་བཅང་བ་ནི། དེ་ནས་དར་ཚོན་གྱིས་དྲིལ་ལ་གའུར་བཅུག་སྟེ། འདི་དབུགས་ལ་སླེབས་
དགོས་པས་དྲོད་དང་མ་བྲལ་བར་རྟག་ཏུ་ཆོངས་ཤིག །ཅེས་བརྗོད་ནས། སྤྱི་བོའམ་མགུལ་ལམ་མཆན་ཁུང་
གཡོན་པ་གང་རུང་དུ་གཞན་གྱིས་མི་མཐོང་བར་གདགས་པ་ནི། མཆོད་པའི་དུས་གནད་ངེས་པ་ལས། །སྤྲུལ་
པའི་སྐུ་འདི་འདི་ལྟར་བཅང༌། །གང་གི་སྤྱི་བོའི་གཙུག་གམ་ནི། །མཆན་ཁུང་ངམ་ནི་མགུལ་དུ་ཡང༌། །རང་བྱུང་
ཆེན་པོའི་ཡི་གེ་ལས། །དཔེ་ནི་རིན་པོ་ཆེ་ལས་བྲིས། །གླེགས་བམ་སོར་བཞི་པ་ཡི་ཚད། །སྣ་ཚོགས་དར་གྱིས་
དྲིལ་ནས་ནི། །ཞེས་སོ། །དེའང་ལུས་ངག་ཡིད་གསུམ་གྱི་གནས་གསུམ་ཏུ་བཏགས་པས། སྐུ་གསུང་ཐུགས་སུ་
གྲོལ་བར་བྱེད་ལ། སྐྱེས་པའི་མཆན་ཁུང་གཡོན་དང་། བུད་མེད་ཀྱི་གཡས་སུ་གདགས་སོ། །
དེ་ཡང་རྟག་ཏུ་འཆང་བར། དེ་ཉིད་ལས། དེ་ཡི་ཕྱིར་ན་འདི་ཉིད་དང༌། །འགྲོ་དང་ཉལ་དང་འདུག་པ་དང་། །
འགྲེང་དང་ཟ་དང་འཆག་པ་དང༌། །ཕྱག་དང་བསྐོར་བ་བྱེད་པ་དང་། །ལྡང་དང་ལག་པའི་གར་ཉིད་དང་། །
རྒྱུག་དང་ཁྲུས་བྱེད་ཕྱི་ས་དོར། །དེ་བཞིན་སྨྲ་དང་སྔགས་ཟློས་དང༌། །བསམ་སྤྱོད་རྣམ་པ་སྣ་ཚོགས་པའི། །སྒོ་
གསུམ་བྱ་བ་གང་བྱེད་ཀྱང་། །འདི་དང་འབྲལ་བར་མི་བྱའོ། །ཞེས་སོ། །དེ་ཡང་དྲོད་དང་མ་བྲལ་བ་གལ་ཆེའོ།།
ལྔ་པ་གང༌ལྟར༌ཀློག་པ་ནི། དུས་ཚིགས་རྣམ་པ་བརྒྱད་ལས། དང་པོ་ཉི་ཟླ་གཟས་ཟིན་པའི་ཚེ། ཕྱི་ནང་གི་
མཆོད་པ་བཤམས་ལ། རང་ཉིད་རྣམ་སྣང་ཡབ་ཡུམ་མཐིང་ག་རྡོ་རྗེ་སྐྱིལ་ཀྲུང་ཅན། འཁོར་ལོ་རྩིབས་བརྒྱད་པ་
བྱང་ཆུབ་མཆོག་གི་ཕྱག་རྒྱ་མཛད་པའི་རྩེ་མོས་གཟུང་བར་བསྒོམས་པའི་ལྕེ་སྟེང་དུ་འཁོར་ལོ་དཀར་པོ་རྩིབས་
བཞི་པ་ༀ་གྱིས་མཚན་པ་བསྒོམས་ལ་བྱེར་བའི་དུས་སུ་བཀླག་སྟེ། དྲུག་གམ་དགུ་དག་ཅིང་གསལ་བར་བརྗོད་
པའི་རང་སྒྲས་འཇིག་རྟེན་ཐམས་ཅད་ཁྱབ་ཅིང་འོད་ཟེར་གྱིས་སེམས་ཅན་ཐམས་ཅད་འཁོར་བ་ལས་གྲོལ་བར་
བསམ་མོ། །ཉིན་མཚན་གང་ལ་ཟིན་དུས་ཀྱི་ཟུག་པའི་ཚེ། དུད་འགྲོའི་རིགས་ལ་དེའི་ཁ་ཟས་དང་མཐུན་པའི་
སྟོན་མོ་དང༌། སྙོམས་པའི་ཆ་ལ་སྲོག་འདོན་དང་། འཁྲུགས་པའི་ཚེ་ཆོས་ཉིད་ཀྱི་དོན་བསྒོམ་པར་བྱ་སྟེ། དེ་ཉིད་
ལས། ཉི་ཟླ་གཟའ་ཡིས་ཟིན་དུས་ན། །འདི་ནི་ལན་དྲུག་དགུ་འམ་ནི། །འཁོར་ལོའི་ལྕེ་ཡིས་རབ་བརྗོད་ན།།
དེ་ཡང་སྤྲུལ་པའི་སྐུ་དང་མཉམ། །འདི་དུས་སྲོག་འདོན་དགེ་བ་བྱ། །དུད་འགྲོའི་རིགས་ལ་སྟོན་མོ་བྱ། །ཆོས་

ཉིད་དོན་ལ་བསྒོམ་པར་བྱ། །བཀླག་པ་བྱེར་བའི་དུས་ན་ཡིན། །སྲོག་འདོན་སྙོམས་པ་ཉིད་ལའོ། །དུད་འགྲོ་
ཟུག་པའི་དུས་ན་ཡིན། །བསྒོམ་པ་འཁྲུགས་པའི་དུས་ན་བྱ། །དེ་ལྟར་སུ་ཡིས་བྱས་པ་ཡང༌། །སྤྲུལ་སྐུའི་ཡོན་
ཏན་འཐོབ་པའོ། །ཞེས་གསུངས་སོ། །གཉིས་པ་ས་གཡོས་འབྱུང་བའི་ཚེ། རང་ཉིད་མི་བསྐྱོད་པ་ཡབ་ཡུམ་
དཀར་པོ་བདུད་འདུལ་གྱི་ཕྱག་རྒྱས་རྡོ་རྗེ་འཛིན་པ་བསམས་པའི་ལྗགས་ཀྱི་སྟེང་ན་རྡོ་རྗེ་རྩེ་གསུམ་པ་ཧཱུྃ་གིས་
མཚན་པར་བསྒོམས་ནས། དྲུག་གམ་བདུན་བརྗོད་པས་རང་སྒྲ་དང་འོད་ཟེར་གྱིས་གནོད་པ་དང་འཚེ་བ་ཐམས་
ཅད་ཞི་ནས་རྣམ་པར་གྲོལ་བར་བསམ་པ་ནི། བྱེར་བའི་དུས་སུ་བྱ་ཞིང༌། རྣལ་འབྱོར་པ་དམ་ཚིག་དང་ལྡན་པ་
ལ་ཚོགས་ལོ་གྲངས་སྙོམས་པའི་དུས་སུ་བྱའོ། །དེ་ཡང་རྣལ་འབྱོར་ཕོ་མོ་ལོ་གྲངས་གཅིག་ལ་ཚོགས་བྱས་པས་
ཚོགས་ལོ་གྲངས་འགྲུབ་བོ། །འཁྲུགས་པའི་དུས་སུ་སྐྱེ་བོ་ལ་སྟོན་མོ་དང༌། ཟུག་པའི་ཚེ་སོ་སོའི་གནས་ནས་
སྤྱན་དྲངས་པ་ཡང་། དེ་ཉིད་ལས། གལ་ཏེ་ས་གཡོས་འབྱུང་བའི་ཚེ། །འདི་ཉིད་ལན་དྲུག་ལན་བདུན་ནམ། །
ཡང་ན་ལན་ནི་ལྔའམ་གསུམ། །རྡོ་རྗེའི་ལྕེ་ཡིས་བཀླག་པར་བྱ། །ཚོགས་ནི་རྣལ་འབྱོར་ལོ་ཡི་གྲངས། །འདི་ཡི་
དུས་སུ་རབ་ཏུ་གཏང༌། །དམ་ཚིག་མཆོག་ལྡན་རྣལ་འབྱོར་པས། །ཚོགས་ཀྱི་སྟོན་མོ་འདི་བཞིན་བྱ། །བཀླག་
པར་འབྱུང་བ་བྱེར་དུས་སུ། །ཚོགས་ནི་སྙོམས་པའི་དུས་ན་བྱ། །སྟོན་མོ་དེ་བཞིན་འཁྲུགས་པའི་དུས། །རྣལ་
འབྱོར་པ་ནི་ཟུག་པ་ཡི། །དུས་ན་སོ་སོའི་གནས་ནས་འབོད། །འདི་ལྟར་འབྱུང་བའི་ཁྱད་པར་ལས། །རྣལ་
འབྱོར་དེ་ནི་ཐར་ལམ་དུ། །ཡང་དག་ངེས་པར་འཇུག་པ་ཡིན། །རྡོ་རྗེ་འཆང་བ་རྣམས་དང་ནི། །སྐལ་པ་ཡང་
དག་མཉམ་པའོ། །ཞེས་སོ། །གསུམ་པ་འོད་ཀྱི་སྣང་བ་བྱུང་བའི་ཚེ། །རང་ཉིད་རིན་ཆེན་འབྱུང་ལྡན་ཡབ་ཡུམ་
སེར་པོ་མཆོག་སྦྱིན་གྱི་ཕྱག་རྒྱས་རིན་པོ་ཆེ་བཟུང་བར་བསྒོམས་པའི་ལྕེ་སྟེང་དུ་དུང་བསམ་པ་ལས་ལན་ལྔའམ་
གསུམ་མམ་གཅིག་ཏུ་བརྗོད་པའི་རང་སྒྲ་དང་འོད་ཀྱིས་ནམ་མཁའི་དབྱིངས་ཀུན་ཁྱབ་པས་འདོད་དགུ་འགྲུབ་
ཅིང་གྲོལ་བར་བསམ་སྟེ། སྙོམས་པའི་དུས་སུ་བྱའོ། །བྱེར་བའི་དུས་རླུང་བསྒོམ་ཞིང༌། འཁྲུགས་པའི་ཚེ་རྣལ་
འབྱོར་མ་དགུའམ་བཅུ་གཅིག་ལ་ཚོགས་དང་སྟོན་མོ་བྱའོ། །སྔ་མ་ལས། འོད་ཀྱི་སྣང་བ་བྱུང་བའི་ཚེ། །ལན་ལྔ་
གསུམ་མམ་ལན་གཅིག་ཏུ། །དུང་གི་ལྕེ་ཡིས་བཀླག་པར་བྱ། །རྣལ་འབྱོར་མ་ནི་དམ་ཚིག་ཅན། །དགུའམ་བཅུ་
གཅིག་མན་ཆད་ལ། །བཟའ་བཏུང་རྩུབ་པའི་སྟོན་མོ་བྱ། །བཀླག་པ་སྙོམས་པའི་དུས་ན་ཡིན། །རླུང་ནི་བྱེར་
བའི་དུས་ན་ཡིན། །སྟོན་མོ་འཁྲུགས་པའི་དུས་ནའོ། །འདི་ལྟར་བྱས་པའི་རྣལ་འབྱོར་པ། །སྤྲུལ་པའི་སྐུ་དང་
ཡང་མཉམ་མོ། །ཞེས་སོ། །བཞི་པ་སྒྲ་བྱུང་བའི་ཚེ། རང་ཉིད་འོད་དཔག་མེད་ཡབ་ཡུམ་དམར་པོ་མཉམ་
གཞག་གི་སྟེང་ན་པདྨ་འདབ་མ་བརྒྱད་པ་འཛིན་པའི་ལྕེ་སྟེང་དུ་པདྨ་བསྒོམས་ཏེ། བྱེར་བའི་ཚེ་ལན་ལྔའམ་དྲུག་

གམ་བདུན་དུ་བརྗོད་པས་སྣང་སྲིད་འཁོར་འདས་ཐམས་ཅད་རིག་པའི་དབང་དུ་འདུས་ཤིང་རང་སྒྲ་དང་འོད་
ཀྱིས་སེམས་ཅན་ཐམས་ཅད་སྨིན་གྲོལ་དུ་བསམ་མོ། །སྙོམས་པ་ལ་དཀོན་མཆོག་གི་དྲུང་དུ་མཆོད་པ་དང༌།
དགེ་སློང་རྣམ་དག་ལ་སྟོན་མོ་ཟུག་པའི་ཚེ་བྱ་བ་ནི། དེ་ཉིད་ལས། སྒྲ་ནི་བྱུང་བའི་དུས་ན་ཡང༌། །ལན་ནི་དྲུག་
གམ་བདུན་དང་ལྔར། །པདྨའི་ལྕེ་ཡིས་བཀླག་པར་བྱ། །འདི་དུས་ལྷ་ལ་མཆོད་པ་འབུལ། །དགེ་སློང་ཚུལ་
ཁྲིམས་ལྡན་པ་ལ། །ཆོས་དང་ལྡན་པའི་སྟོན་མོ་བྱ། །བཀླག་པ་བྱེར་བའི་དུས་ན་ཡིན། །མཆོད་པ་དེ་བཞིན་
སྙོམས་པ་ལ། །དགེ་སློང་ཟུག་པའི་དུས་ནའོ། །འདི་ལྟར་སུ་ཡིས་བྱས་པ་དེ། །འདི་ཡང་སྤྲུལ་པའི་སྐུ་དང་མཉམ། །
ཞེས་སོ། །ལྔ་པ་སད་སེར་བྱུང་བའི་ཚེ། རང་ཉིད་དོན་ཡོད་གྲུབ་པ་ཡབ་ཡུམ་ལྗང་གུ་སྐྱབས་སྦྱིན་གྱིས་རྡོ་རྗེ་རྒྱ་
གྲམ་བཟུང་བའི་ལྕེ་སྟེང་དུ་རལ་གྲི་བསམ་ཏེ། ཟུག་པའི་དུས་སུ་ལན་ཅི་འགྲུབ་བརྗོད་པས་རང་སྒྲ་དང་འོད་
ཀྱིས་སྣང་སྲིད་གང་ཞིང་བར་ཆད་ཞི་ནས་འདོད་པའི་དོན་འགྲུབ་པར་བསམ་མོ། །སྙོམས་པའི་ཚེ་རོལ་མོ་སིལ་
སྙན་གྱིས་མཆོད་པ་དང༌། རྣལ་འབྱོར་པ་ལྔའམ་བཅོ་ལྔ་ལ་བྱེར་དུས་བོས་ཏེ་འཁྲུགས་དུས་སྟོན་མོ་བྱའོ། །སྔ་མ་
ལས། སད་ཀྱིས་རྒྱལ་ཁམས་ཁྱབ་པའི་ཚེ། །རལ་གྲིའི་ལྕེ་ཡིས་འདི་བརྗོད་ན། །སངས་རྒྱས་ཡོན་ཏན་འདི་
ཡིས་འཐོབ། །འདི་དུས་སྒྲ་ཡིས་མཆོད་པར་བྱ། །རྣལ་འབྱོར་ལྔའམ་བཅོ་ལྔ་ལ། །ཚོགས་ཀྱི་སྟོན་མོ་ལན་བདུན་
བྱ། །བཀླག་པ་ཟུག་པའི་དུས་ན་ཡིན། །མཆོད་པ་སྙོམས་པའི་ཚེ་ནའོ། །བྱེར་བ་ལ་ནི་རྣལ་འབྱོར་འབོད། །
འཁྲུགས་པའི་ཚེ་ན་སྟོན་མོ་བྱ། །འདི་ལྟར་སུ་ཡིས་བྱས་པ་ལ། །སྤྲུལ་པའི་སྐུ་ཡི་ཡོན་ཏན་འཐོབ། །ཅེས་སོ། །
དྲུག་པ་རིམས་དང་ཡམས་ནད་བྱུང་བའི་ཚེ། དོན་ཡོད་གྲུབ་པ་སྔར་བཞིན་བསྒོམས་པའི་ལྕེའི་སྟེང་དུ་ལྕགས་ཀྱུ་
བསམས་ཏེ། དེ་ལས་འོད་ཟེར་གྱི་ཚོགས་ཚད་མེད་པ་བསམས་ལ། འཁྲུགས་པའི་ཚེར། དགུའམ་བཅུ་གཅིག་
གམ་བཅུ་དགུར་བརྗོད་པའི་རང་སྒྲ་དང་འོད་ཟེར་གྱིས་ནད་རིམས་ཞི་ནས་སེམས་ཅན་ཐམས་ཅད་སངས་རྒྱས་
པར་བསམ་མོ། །སྙོམས་པའི་དུས་སུ་མི་རྟོག་པ་བསྒོམ་ཞིང་། བྱེར་དུས་བྱིས་པར་སྟོན་མོ་བྱ་བ་ཡང་། དེ་ཉིད་ལས།
རིམས་དང་ཡམས་ནད་བྱུང་བའི་ཚེ། །དགུ་དང་བཅུ་གཅིག་བཅུ་དགུ་ནི། །ལྕགས་ཀྱུའི་ལྕེ་ཡིས་བརྗོད་པར་བྱ། །
འདི་དུས་མི་རྟོག་བསྒོམ་པར་བྱ། །བྱིས་པ་དགུ་འམ་བཅོ་བརྒྱད་ལ། །སྟོན་མོ་བྱ་བར་རབ་ཏུ་བསྔགས། །
བཀླག་པ་འཁྲུགས་པའི་དུས་ན་ཡིན། །སྒོམ་པ་སྙོམས་པའི་དུས་ནའོ། །བྱིས་པ་བྱེར་བའི་དུས་ནའོ། །སྟོན་མོ་
ཟུག་པ་ཉིད་ལ་བྱ། །དེ་ལྟར་བྱས་པའི་སྐྱེས་མཆོག་ནི། །འདི་ལ་སྤྲུལ་སྐུའི་ཡོན་ཏན་འཐོབ། །ཅེས་སོ། །བདུན་
པ་མུ་གེ་བྱུང་བའི་ཚེ། རང་ཉིད་ཀུན་བཟང་ཡབ་ཡུམ་མཐིང་ག་མཉམ་གཞག་ལས་འོད་ཟེར་འཕྲོས་པའི་ལྕེའི་
སྟེང་དུ་ཟླ་ཕྱེད་རྡོ་རྗེ་རྩེ་གསུམ་པ་གྱེས་པའི་རྣམ་པར་བསམས་ཏེ། བྱེར་དུས་གཉིས་སམ་གསུམ་མམ་ལྔ་བརྗོད་

པའི་འོད་དང་རང་སྒྲས་འཚེ་བ་ཞི་ཞིང་བྱང་ཆུབ་ཀྱི་གོ་འཕང་ཐོབ་པར་བསམ་མོ། །
སྙོམས་པ་ལ་དྲིས་མཆོད་ཅིང༌། འཁྲུགས་པ་ལ་ཤན་པའམ་མུ་སྟེགས་བོས་ཏེ། ཟུག་པ་ལ་སྟོན་མོ་བྱ་བ་ནི། དེ་
ཉིད་ལས། མུ་གེ་དག་ནི་བྱུང་བའི་ཚེ། །ཁ་ཊཾ་ལྕེ་ཡིས་འདི་བརྗོད་ན། །སྤྲུལ་སྐུའི་ཡོན་ཏན་འཛིན་པ་ཡིན། །
ལན་ནི་ལྔའམ་གསུམ་གཉིས་ཏེ། །འདི་དུས་དྲི་ཡིས་མཆོད་པར་བྱ། །ཤན་པ་འམ་ནི་མུ་སྟེགས་ལ། །སྟོན་མོ་བྱ་
བར་རབ་ཏུ་བསྔགས། །བཀླག་པ་བྱེར་བའི་དུས་ན་བྱ། །མཆོད་པ་སྙོམས་པ་ཉིད་ལའོ། །སྡིག་ཅན་འཁྲུགས་པ་
ཉིད་ལ་སྟེ། །སྟོན་མོ་དེ་བཞིན་ཟུག་པ་ལའོ། །འདིས་ཀྱང་སྤྲུལ་སྐུའི་ས་བོན་འཇོག །ཅེས་སོ། །བརྒྱད་པ་ཕྱུགས་
ནད་བྱུང་བའི་ཚེ། ཀུན་ཏུ་བཟང་མོ་ཡབ་དང་མཚུངས་པར་བསྒོམས་ལ། ཟུག་དུས་བརྒྱད་དམ་བཅུ་དྲུག་དུ་
བརྗོད་པས་འོད་དང་རང་སྒྲས་འཇིག་རྟེན་ཁམས་ཀྱི་ཕྱུགས་ནད་ལ་སོགས་པ་ཞི་ནས་སངས་རྒྱས་ཐོབ་པར་
བསམ་མོ། །བྱེར་དུས་མར་མེས་མཆོད་ཅིང༌། སྙོམས་དུས་དགྲ་བཅོམ་པའམ། མེད་ན་རྩ་བའི་བླ་མ་སྤྱན་དྲངས་
ལ་འཁྲུགས་དུས་སྟོན་མོ་བྱ་བ་ནི། དེ་ཉིད་ལས། རྒྱལ་ཁམས་ཕྱུགས་ནད་བྱུང་བའི་ཚེ། །རང་བྱུང་ཆེན་པོའི་ཡི་
གེ་འདི། །ལན་བརྒྱད་དམ་ནི་བཅུ་དྲུག་ཏུ། །རྩེ་གསུམ་ལྕེ་ཡིས་འདི་བརྗོད་ཅིང༌། །འདི་དུས་ཨཱ་ལོ་ཀེས་མཆོད་
བྱ། །དགྲ་བཅོམ་པ་ནི་བདུན་ལ་ཡང་། །སྟོན་མོ་བྱ་བར་རབ་ཏུ་བསྔགས། །བཀླག་པ་ཟུག་པ་ཉིད་ལ་ཡིན། །
མཆོད་པ་བྱེར་བ་ཉིད་ལ་བྱ། །དགྲ་བཅོམ་སྙོམས་པའི་དུས་ན་འབོད། །འཁྲུགས་པ་ལ་ནི་སྟོན་མོ་བྱ། །འདི་
ལྟར་བྱས་པའི་སྐྱེས་བུ་ནི། །སྤྲུལ་པའི་ས་བོན་ངེས་པར་འཇོག །འདི་ལ་ཐེ་ཚོམ་བྱར་མི་རུང་། །ངེས་པར་འབྲས་
བུ་དམ་པ་འཐོབ། །ཅེས་སོ། །དེ་ཡང་བྱེར་བ་དང་ཟུག་པ་ལ་སོགས་པའི་དུས་ནི། སྐབས་འདིར་ཉིན་མཚན་
ཕྲུག་གཅིག་གིས་བརྩི་བ་ཡིན་ཏེ། དེའང་ཉིན་དུས་ཀྱི་ནམ་ལངས་ནས་གྲོས་པོ་ཆེའི་བར་དུ་བྱེར་བའོ། །
དེ་ནས་གུང་ལ་མ་སླེབས་བར་དུ་ཟུག་པའོ། །གུང་མཐིལ་པོ་ནི་སྙོམས་པའོ། །གྲིབ་བསིལ་ཕེབས་ནས་ཉི་མ་
ནུབ་པའི་བར་ནི་འཁྲུགས་པའོ། །མཚན་དུས་ཀྱི་སྲོད་བྱེར་བ། སྲོད་ཡོལ་ཟུག་པ། ནམ་ཕྱེད་སྙོམས་པ། ཐོ་
རངས་འཁྲུགས་པའོ། །དེ་ལྟར་ཉིན་མཚན་གྱི་ཆ་གང་ལ་རྟགས་དེ་རྣམས་འབྱུང་བའི་བྱེར་ཟུག་གི་རིམ་པ་དང་
སྦྱར་ལ། ཀློག་པ་དང་། སྒོམ་པ་དང༌། འབོད་པ་དང༌། ཚོགས་ཀྱི་སྟོན་མོ་རྣམས་བྱ་བ་ཡིན་ནོ། །འདི་དག་གི་
གོ་རིམ་ནི་གནད་ཡིག་ལས་བྱུང་བ་བཞིན་བཀོད་དོ། །གཞན་ཡང་ཉ་སྟོང་ཚེས་བརྒྱད་དང་ཚེས་བཅུ་ཉི་ཤུ་ལྔའི་
ཉིན་མཚན་ལ་ཚོགས་དང་གཏོར་མ་བཤམས་ཏེ་རྣལ་འབྱོར་པ་དམ་ཚིག་ཅན་རྣམས་འདུས་ནས་བཀླགས་ཏེ་
ཚོགས་ལ་རོལ་པས། སྣང་བའི་འཕེལ་ཚད༌དང༌། རྟོགས་པ་དང༌། ཏིང༌ངེ་འཛིན་སྐྱེ་ཞིང༌། ཉམས་ཆགས་
ཐམས་ཅད་སྐོང་བ་དང༌། བསམ་པའི་དོན་ཐམས་ཅད་འགྲུབ་པས་དུས་བཟང་པོ་ལ་བཀླག་པར་བྱའོ། །དྲུག་པ་

ནམ་ཞིག་བསྲེག་པ་ནི། རྣལ་འབྱོར་པ་འདས་པའི་ཚེ། སྙིང་གར་སྦྱར་ལ་ཕུང་པོ་དང་ལྷན་ཅིག་བསྲེག་པའོ། །
འདི་ལ་གསུམ་སྟེ། སྔོན་དུ་སྦྱང་བ་དང༌། དངོས་གཞི་བསྲེག་པ། རྗེས་གྲོལ་ཚད་བསྟན་པའོ། །དང་པོ་ནི། ཤི་
ནས་ཞག་ཕྱེད་དང་བཞིར་འབྱུང་བའི་ཐིམ་ཚུལ་མི་རྫོགས་པས། རིག་པ་སྙིང་གར་གནས་པའི་ཕྱིར་ཕུང་པོ་ལ་
བསྒུལ་བསྐྱོད་དང་སྐྱེལ་བསྲེག་མི་ཉན་པས། དེའི་བར་ལ་སྡིག་པ་སྦྱང་བ་དང༌། ངོ་སྤྲད་པ་དང་འཕོ་བ་གདབ་
པ་ལ་སོགས་པའི་གདམས་པ་བྱ་དགོས་ཏེ། འདི་རྫོགས་པ་རང་བྱུང་ནས་གསུངས་པ་ལྟར་ཞག་དྲུག་ཏུ། འགྲོ་
བ་རིགས་དྲུག་གི་བག་ཆགས་སྦྱང་བའི་ཕྱིར། པདྨ་འདབ་མ་བཞི་བའི་མཎྜལ་དྲུག་རིམ་པ་བཞིན་བཞེངས་པ་ལ།
ཨ་ནྲྀ་སུ་ཏྲི་པྲེ་དུཿ།བྲིས་ཏེ། འགྲོ་བ་དྲུག་གི་གནས་ལ་བདེ་བ་མེད་པའི་ཆོས་བཤད། དེར་མི་སྐྱེ་བའི་ཐབས་
གདམས་པ་ངོ་སྤྲོད་བཤད་ནས། ཨཱོྃ་མ་མ་གོ་ལིང་ས་མནྟ་ཆེ་གེ་མོའི་ལས་དང་བག་ཆགས་ཐམས་ཅད་ཤནྟིཾ་ཀུ་
རུ་ཡེ་སྭཱ་ཧཱ། ཞེས་འཛབ་ཏུ་བཟླས་ནས། ཞག་བདུན་པ་ལ་ཐིག་ལེ་ཆེན་པོའི་དཀྱིལ་འཁོར་བྱས་ཏེ། བར་དོའི་
འོད་གསལ་མ་བུ་ངོ་སྤྲད་ནས། རང་བཞིན་སྤྲུལ་པའི་ཞིང་དུ་ལམ་སྦྱང་བསྟན་བྱའོ། །དེ་ནས་སྐྱེལ་བསྲེག་བྱ་
བར་གསུངས་སོ། །ཡང་ན་གནད་ཡིག་ལྟར་རོའི་རྩར་རབ་གནས་དུས་ཀྱི་མཎྜལ་ལྟ་བུ་བྲིས་པའི་དབུས་སུ།
བུམ་པ་མཚན་ཉིད་དང་ལྡན་པ་བཤམས་པའི་ནང་དུ། ཀུན་བཟང་ཡབ་ཡུམ་རིགས་ལྔ་ཐུབ་པ་དྲུག་དང་བཅས་
པར་བསྐྱེད་ལ་ཡེ་ཤེས་པ་བསྟིམ་ནས། བུམ་བཟླས་དང་མཆོད་བསྟོད་ཅི་འགྲུབ་བྱས་ནས། རོའི་བགེགས་
བསྐྲད་དེ། རྣམ་ཤེས་བཀུག་ནས་དེ་ལ་གཟུངས་སྔགས་བྱིན་རླབས་ཅན་གཞན་དང་བུམ་ཆུས་བཀྲུས་ཤིང་མ་མ་
ཀོ་ལིང་བཟླས་པའི་བྱེ་མས་ཀྱང་བྲབ་སྟེ། ཡང་ཡང་བཀྲུ་ཞིང་བཟླས་པ་བྱའོ། །དེ་ནས་བསྟན་བུ་ཅི་འགྲུབ་
འདོན་ཞིང་འཁོར་བའི་ཉེས་པ། ཐར་པའི་ཕན་ཡོན། བར་དོའི་ངོ་སྤྲོད་རྣམས་བརྗོད༌ཅིང༌། རིགས་དྲུག་གི་
མཎྜལ་སྔ་མ་ལྟར་བཤམས་པ་ཞག་རིམ་པས་ཕྱིས་ལ་ལམ་སྦྱང་བསྟན་བྱ་ཞིང༌། ནུབ་བདུན་པ་ལ་བསྲེག་པའམ་
སྐྱེལ་བར་བྱ་ཞིང༌། ལས་ཀྱི་རྗེས་བསྡུས་ལ་བཀྲ་ཤིས་བརྗོད་པར་བྱའོ། །དེས་ནི་བར་དོའི་རིག་པ་རང་ངོ་ཤེས་
པས་གྲོལ་བའམ་རང་བཞིན་སྤྲུལ་སྐུར་མི་སྐྱེ་མི་སྲིད་དོ། །གཉིས་པ་དངོས་གཞི་བསྲེག་པ་ནི། བརྐྱངས་ནས་
བསྲེག་ན་ཁྲུ་བཞི་བའི་རིང་ཐུང་གི་ཟབས་སུ་ཁྲུ་དོ་པའི་ཟམ་པར་ཤིང་གདུམ་ཁྲུ་རེ་ལྷག་ཙམ་རེ་བཀལ་བའི་སྟེང་
དུ་ཤིང་རྩེར་རོ་ཁ་སྦུབས་ནས། སྟེང་དུའང་ཤིང་བཀབ་ལ་བསྲེག་གོ །བསྐུམས་ནས་བསྲེག་ན་སྙིང་གར་
གཏགས་གྲོལ་ན་བཟའ་ཕུད་པ་གླན་ལ། པུས་བྲང་སྦྱར་བའི་སྒྱིད་ཁུང་དང་གྲུ་མོ་བསྐུམས་པའི་བར་དུ་ཐི་གུས་
བསྡམས་ལ་འཁོར་ལོ་གཉིས་བཅིངས་ཏེ། གནས་གསུམ་དུ་ཡི་གེ་གསུམ་བཀོད་ནས་ཁང་བུའི་ནང་དུ་ཁྲུ་གང་
པའི་སར་ཤིང་གཙིར་བ་འཁྱིད་གང་བའི་གོང་དུ་རྡོའི་སྒྱེད་པོ་ཟུར་བཞི་ནས་འཕྲེད་ལ་བཙུགས་པ་མན་ཆད་བུད་

ཤིང་ཕྲ་མོས་བཀང་ལ། རྩིག་ཟླུམ་མམ་གྲུ་བཞི་དེ་ཉིད་ཀྱི་ཁ་ཁྲུ་གང་སྒྲོམ་སར་རོ་བཅུག་ནས། དེའི་སྟེང་དུ་བྲེ་
ལྟར་བསྲུབས་ཏེ་ཕྱི་ནས་དྲེས་མའི་ཆིངས་དང་ཞལ་ཞལ་དུ་བ་མི་འཆོར་བར་བྱའོ། །དེ་ནས་འོག་གི་ཤིང་ཁང་གི་
བུག་པ་ནས་མེ་སྒྲོན་སྟེང་གི་ཡམ་ཤིང་ལ་སྦར་བས་ཤིང་སྟེང་ནས་ཚིག་པའོ། །དེ་ཡང་རིགས་ལྔ་ཡབ་ཡུམ་དུ་
བསྐྱེད་ལ་མཆོད་བསྟོད་བྱས་ཏེ། མར་ཁུ་དང་འབྲུ་སྣ་ཚོགས་པའི་བསྲེག་རྫས་དབུལ་ཞིང་བསྟན་བུ་བཀླགས་
པས། ནམ་མཁའ་ཐམས་ཅད་འཇས་ཁེངས་པ་ལ་སོགས་པ་འོང་ངོ༌། །གསུམ་པ་གྲོལ་ཚད་ནི། དེ་ནས་སྒྲ་དང༌།
འོད་དང༌། སྐུ་དང་ཡི་གེ་ལ་སོགས་པ་བྱུང་བ་ནི། སྐུ་གསུམ་གྱི་ས་ལས་ཕྱིར་མི་ལྡོག་པའོ། །དེའང་རུས་པ་ལ་སྐུ་
བྱུང་ན་སྐུའི་སྣང་བ་ལ་གྲོལ་ལོ། །ཡི་གེ་དང་སྒྲ་བྱུང་ན་གསུང་གི་སྣང་བ་ཡེ་ཤེས་བཞི་སྦྱོར་ལ་གྲོལ་ལོ། །ནམ་
མཁའ་དྭངས་པ་དང་འཇའ་འོད་བྱུང་ན་ཐུགས་ཀྱི་སྣང་བ་འོད་གསལ་ལ་གྲོལ་ལོ། །གདུང་བྱུང་ན་རིགས་ལྔའི་
དཀྱིལ་འཁོར་དང་ལྷུན་གྲུབ་ལ་གྲོལ་ལོ། །དེ་ཡང་ཡེ་ཤེས་གསང་བ་ལས། སྐུ་ཡི་སྣང་བ་གང་ཤར་བ། །ངེས་
པར་སྐུ་ཐོབ་རྟགས་ཡིན་ནོ། །དེ་བཞིན་སྒྲ་དང་ཡི་གེ་ནི། །གསུང་གི་རྟགས་སུ་ཡང་དག་བཤད། །འཇའ་ཚོན་
ནམ་མཁའ་དྭངས་གསལ་བ། །ངེས་པར་ཐུགས་ཐོབ་རྟགས་ཡིན་ནོ། །ཞེས་སོ། །གཞན་ཡང་འོད་གསལ་ཚད་
དུ་གྲོལ་བའི་འོད་དང་ཚོམ་བུ་ལ་གྲོལ་བས་ཐིག་ལེའི་སྣང་བ་དང༌། གདུང་ལྔ་གང་རུང་འབྱུང་བ་དང༌། རླུང་ལྔ་
དབྱིངས་སུ་དག་པ་ཡེ་ཤེས་ལྷུན་གྲུབ་ལ་གྲོལ་བའི་སྒྲ་དང༌། དབྱིངས་ཀ་དག་ལ་གྲོལ་བས་ས་གཡོ་བ་དང་། སྐུ་
ལ་གྲོལ་བས་སྐུ་འབྱུང་ཞིང་འོད་དང་། ཐིག་ལེ་དང༌། རླུང་དང༌། དབྱིངས་ཚད་དུ་ཕྱིན་ནས་གྲོལ་བར་ཡང་ཚད་
ཀྱི་ཡི་གེ་ལས། འོད་ཀྱི་ཚད་ནི་འོད་དུ་སྣང་བ་ཡིན། །ཐིག་ལེའི་ཚད་ནི་གདུང་ནི་ཡང་དག་ཡིན། །རླུང་གི་ཚད་ནི་
ཕྱི་ནས་དེ་བཞིན་སྒྲ། །དབྱིངས་ཀྱི་ཚད་ནི་ས་རྣམས་གཡོ་བ་ཡིན། །སྐུ་ཡི་ཚད་ནི་ཕྱི་ནས་དེ་བཞིན་སྐུ། །འདི་
རྣམས་ཀྱང་ནི་རིག་པའི་ཡོན་ཏན་ཡིན། །ཞེས་སོ། །དེ་ཡང་སྔར་མངོན་སུམ་བསྒོམས་པ་ལ་ནི་དབུགས་ཆད་
དུས་རང་གི་ལུས་ལ་ཡོད་ན་མ་བསྲེག་ཀྱང་བར་དོར་གྲོལ་བས་ཆོ་ག་དང་བསྲེག་པ་དང༌། ཀློག་པ་མ་བྱས་ཀྱང་
རུང་སྟེ། རྡོ་རྗེ་འཆང་གི་མཆོད་པའི་དུས་གནད་ངེས་པ་ལས། འདི་དང་འཕྲད་པའི་སྐལ་བ་ཅན། །སྙིང་འདྲའི་
སེམས་ཀྱི་བུ་གཅིག་ལ། །རིག་པ་དངོས་ཀྱི་རྟགས་ཡོད་པས། །བཀླག་ཅིང་བསྲེག་པར་བྱ་མི་དགོས། །འཕྲད་
པ་ཙམ་གྱིས་འགྲུབ་པ་ཡིན། །ཞེས་སོ། །འོ་ན་གང་ལ་ཆོ་ག་དང་སྲེག་སྦྱོང་བྱ་ཞེ་ན། སྙིང་ཐིག་ཆོས་ལ་དད་པའི་
གང་ཟག་གིས། ངོ་སྤྲད་ཀྱང་གཡེངས་ནས་བསྒོམ་ལོང་མ་བྱུང་བ་དང༌། ཁྲིད་དང་དབང་གི་དུས་སུ་འདས་པ་
དང༌། དད་པ་ཅན་ལ་སོགས་པའི་དོན་དུ་འགྱུར་བ་དང༌། གསང་བའི་གནད་ཕྱམ་བསྒྲགས་སུ་མི་འགྲོ་བ་ལ་
བྱའི་ཆོས་དྲེད་ལོག་ལྟ་ཅན་གྱི་རིགས་ལ་གཏན་ནས་མི་བྱའོ། །བབས་སུ་སུ་ལ་བྱས་ཀྱང་བར་དོར་ཕན་ཐོགས་

མོད་ཀྱིས། བཀའ་རྒྱ་ཡོད་པས་བརྟག་པ་གལ་ཆེའོ། །དེ་ཡང་སྲེག་དུས་བྱོལ་སོང་གི་སྐྱེ་སྒོ་ཁེགས་ནས་གྲོལ་
བའི་རྟགས་སུ་མེ་འོད་དཀར་གསལ་ལ་དུད་པ་སྔོན་པོ་དང༌། རུས་པའང་དམར་གསལ་དུ་འོང་སྟེ། ཟླ་བ་བཅུ་
གསུམ་ན་དབྱིངས་ལ་གྲོལ་བ་དང༌། དེ་བཞིན་དུ་སྔར་གྱི་སྒྲིབ་པ་ཐམས་ཅད་དག་ནས་སྐྱེ་སྒོ་ཁེགས་ཏེ། ཟླ་བ་
དགུ་ན་གྲོལ་བའི་རྟགས་སུ་མེ་འོད་སེར་གསལ་དང༌། རུས་པ་སྔོ་ནག་ལ། དུད་པ་དཀར་པོར་སྣང་བ་དང༌།
གྲུབ་མཐའི་ཡིད་དཔྱོད་གནས་སུ་དག་ནས། ཞག་གསུམ་ནས་གྲོལ་བའི་རྟགས་སུ་མེ་དཀར་གསལ་དུད་པ་
སྔོན་པོ་ཅན། རུས་པ་དཀར་པོ་གདུང་དང་བཅས་པ་འོང་ཞིང༌། བསྟན་བུའི་ཡི་གེ་རྣམས་མ་ཞིག་པར་སྣང་བར་
བཤད་དེ། འདི་རྣམས་ནི་སྔར་གོམས་པའི་གནད་མེད་པའི་ཕུང་པོ་ལ་སྲེག་སྦྱོང་བྱས་པས་གྲོལ་བའི་རྟགས་སུ་
བཤད་དོ། །དུས་དེ་སྲིད་བར་དོར་ཆོས་ཉིད་སྦྱང་བ་ལ་ཐོགས་པར་བཤད་དོ། །དེ་ཉིད་ལས། བྱོལ་སོང་མེ་འོད་
དཀར་གསལ་བ། །དུད་པ་སྔོན་པོ་ཤར་ཕྱོགས་སུ། །རུས་པའི་མདོག་ཀྱང་དམར་གསལ་ཡིན། །གསེར་གྱི་
ཡིག་འབྲུ་མ་ཞིག་པར། །དེ་ཡི་རུས་པ་ཉིད་ལ་འབྱར། །འདི་ནས་ཟླ་བ་བཅུ་གསུམ་ན། །ས་རྣམས་ངེས་པར་
གཡོ་བ་ཡིན། །དེ་དུས་འོད་ཀྱང་མོག་མོག་པོ། །སྣང་བ་ངེས་པར་འགྱུར་བ་ཡིན། །སྡིག་ཅན་མེ་མདོག་སེར་ལ་
གསལ། །དུད་པ་ནུབ་ཕྱོགས་ཁ་དོག་དཀར། །རུས་པའི་མདོག་ནི་སྔོ་ནག་ལ། །ཡེ་གེ་ཞིག་སྟེ་ཐིག་ལེར་སྣང༌།།
འདི་ནས་ཟླ་བ་དགུ་ན་ཡང༌། །སྒྲ་ནི་ཤར་གྱི་ཕྱོགས་སུ་འབྱུང༌། །འདི་ལ་འོད་ནི་མེར་མེར་བ། །འདི་དོན་ངེས་
པར་ཡང་དག་གོ །ཡིད་དཔྱོད་གྲུབ་པའི་མཐའ་འཛིན་པའི། །མེ་མདོག་དཀར་གསལ་གཡོ་བ་མེད། །དུད་པ་
སྔོན་པོ་གྱེན་འགྲེངས་གསལ། །རུས་མདོག་དཀར་པོ་ཐིག་ལེ་ཅན། །ཡི་གེ་དེ་ཉིད་མ་ཞིག་པར། །ཁ་དོག་
དཀར་པོ་འོད་དང་ལྡན། །སྐབས་སྐབས་རུས་པའི་དཀྱིལ་ན་སྣང༌། །འདི་ལ་སྐུ་དང༌གདུང་ཡང་འབྱུང༌། །འདི་
ནས་ཞག་ནི་གསུམ་ན་ཡང༌། །སྒྲ་ནི་ཤར་གྱི་ཕྱོགས་སུ་སྟེ། །འོད་ནི་ནུབ་ཀྱི་ཕྱོགས་སུའོ། །འདིས་ནི་ངེས་པར་
སྤྲུལ་པ་ཡི། །སྐུ་ཡི་འབྲས་བུ་རྙེད་པ་ཡིན། །ཞེས་སོ། །འདི་དག་ནི་རིང་ཞིག་ན་དབྱིངས་སུ་གྲོལ་བའི་རྟགས་སུ་
བཤད་པའོ། ། ། །
བདུན་པ་ཕན་ཡོན་བཤད་པ་ནི། ལུས་ལ་བཅངས་པ་ཙམ་གྱིས་དགེ་བ་བྱེ་བ་འབུམ་འགྱུར་དུ་འཕེལ་ཞིང་ནད་
དང་གདོན་དང་བར་ཆད་གང་གིས་ཀྱང་མི་ཚུགས་པ་དང༌། གང་དུ་བཞུགས་ཚད་མཆོད་རྟེན་དུ་འགྱུར་
འགྲོ་བ་དེ་ཉིད་ལ། མཁའ་འགྲོ་ལ་སོགས་རྣམས་ཀྱིས་མཆོད་ཅིང་དངོས་གྲུབ་སྟེར་བ་དང༌། ཕས་ཀྱི་རྒོལ་བས་
མི་ཚུགས་པ་དང༌། ཡེ་ཤེས་ཀྱི་སྣང་བ་གོང་དུ་འཕེལ་བས་རིག་པའི་གཏན་སྲིད་ཟིན་པ་དང༌། བར་དོར་རང་ངོ་
ཤེས་པ་དང༌། སངས་རྒྱས་ཀྱི་བྱང་ཆུབ་འགྲུབ་པ་ལ་སོགས་པ་སྟེ། སངས་རྒྱས་སྲས་གཅིག་ལས། འདི་ཡོད་

འགྲོ་བ་སངས་རྒྱས་ཡིན། །ཞེས་སོ། །དུས་གནད་ངེས་པ་ལས། འདི་ཉིད་བཅངས་པ་ཙམ་གྱིས་ཀྱང༌། །སངས་
རྒྱས་ཉིད་དུ་འགྱུར་བ་ལ། །ཐེ་ཚོམ་བྱ་བར་ཅི་ཞིག་དགོས། །ཞེས་སོ། །གཞན་ཡང་རྣལ་འབྱོར་པ་ལས་གཞན་
པས་བཅངས་ཀྱང་གྲོལ་ནུས་ཏེ། དེ་ཉིད་ལས། བྱོལ་སོང་ལུས་སམ་བུད་མེད་དམ། །སྐྱེ་བ་དམན་པའི་སེམས་
ཅན་གྱིས། །འདི་དང་འབྲལ་བར་མ་བྱས་ན། །ངེས་པར་སྐུ་གསུམ་འབྲས་བུ་ཐོབ། །ཅེས་པ་དང༌། གལ་ཏེ་
བྱོལ་སོང་མགུལ་དུ་འདི། །བཏགས་ན་དེ་ཉིད་ཀྱང་གྲོལ་ན། །འགྲོ་བ་མི་རྣམས་སྨོས་ཅི་དགོས། །ཞེས་སོ། །
འདི་ནི་སུ་ལ་སྣང་བ་དེ་ཉིད་སྐལ་ལྡན་གྲོལ་བའི་རིགས་ཅན་ཡིན་ཏེ། འགའ་དང་འགའ་ལས་ཐམས་ཅད་ལ་
སྣང་བ་ཡང༌། བསོད་ནམས་ཀྱི་བསགས་པ་ལ་མི་ཤོང་བས་མི་སྣང་བ་ཡིན་པར། དེ་ཉིད་ལས། དེ་ཡི་ཕྱིར་ན་
གསང་ཚིག་འདི། །ཐུན་མོང་ཉིད་དུ་འཕྲད་པ་མིན། །རིགས་ལྡན་སྐྱེས་བུ་སྐལ་ཆེ་བ། །འགའ་ལ་འདི་ཉིད་སྣང་
བ་ལས། །ཀུན་གྱིས་མཐོང་བ་མ་ཡིན་ནོ། །ཞེས་སོ། །འདི་ཉིད་དང་འཕྲད་པའི་སེམས་ཅན་དེ། གཟུགས་
བརྙན་ཅིར་འདུག་ཀྱང་རེ་ཞིག་ལས་ཀྱིས་དེ་ལྟར་གྱུར་མོད། རིག་པའི་ངོ་བོ་ལ་འགྲོ་བ་བཟང་ངན་གང་དུ་ཡང་
མ་གྲུབ་པས་ལས་དེ་འདི་དང་འཕྲད་པས་གྲོལ་ནས་རིག་པ་གཞི་ལ་གྲོལ་བ་ཡིན་ནོ། །བླུན་པོ་ཁ་ཅིག་དུད་འགྲོ་
ལ་བཏགས་པས་གྲོལ་བ་དང་ཆ་ཕྱེད་དེ། སེམས་ཅན་ཐམས་ཅད་ལ་བཏགས་པས་ཆོག་མོད་གྲོལ་བའི་རྟགས་
ཅི་ཡོད། ལུས་ནི་མ་འགྱུར་བར་འདུག་ཟེར་བ་ནི། ལོག་ལྟ་བདུད་ཆོས་མཁན་ཚིག་ཙམ་ཤེས་པ་སྐལ་མེད་རྟོག་
གེ་བའི་རིགས་ཡིན་ཏེ། ཡང་དག་པའི་རྒྱུད་ཆེན་པོར་ངེས་པའི་དོན་དུ་གསུང་ལ། དཀོན་མཆོག་བརྩེགས་པ་
ལས། རིག་སྔགས་དང་སྨན་དང་མཁྱུད་སྤྱད་དང་རྟེན་ཅིང་འབྲེལ་བར་འབྱུང་བའི་མཐུ་ནི་བསམ་གྱིས་མི་ཁྱབ་
བོ། །སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཐབས་དང་ཏིང་ངེ་འཛིན་དང་རྫུ་འཕྲུལ་གྱི་སྤྱོད་ཡུལ་
ནི་བསམ་གྱིས་མི་ཁྱབ་པའོ། །ཞེས་གསུངས་པས། རྡོ་རྗེ་འཆང་གི་ཐབས་ཁྱད་པར་ཅན་ཟབ་མོའི་རྟེན་འབྲེལ་
འདི་ཉིད་བླ་ན་མེད་པའི་རིགས་སྔགས་སུ་མཛད་པས་གྲོལ་བར་ངེས་པ་ཡིན་ནོ། །སངས་རྒྱས་ཀྱི་ཐབས་ནི་ཚད་
མེད་དེ་བཏགས་པས་གྲོལ་བ་ཡང་མཁྱེན་དགོས་སོ། །མ་མཁྱེན་ན་སངས་རྒྱས་ཐམས་ཅད་མཁྱེན་པ་མ་ཡིན་
པའི་སྐྱོན་དུ་འགྱུར་རོ། །གྲོལ་བ་སེམས་གྲོལ་བ་སྟེ། གཤིས་རིག་པའི་ངང་དུ་ཕྱིན་པ་ཡིན་མོད། ལུས་དེ་སྔར་
དང་མི་འདྲ་བར་འགྲོ་གར་དགོས། དགྲ་བཅོམ་པ་རྣམས་ཀྱང་གྲོལ་བ་ཡིན་མོད། ལུས་འགྱུར་བར་མ་གསུངས་
ལ། རྒྱན་ཡོད་མེད་གཉིས་སུ་གསུངས་པས་གྲོལ་བ་ལ། ད་ལྟ་རྫུ་འཕྲུལ་དངོས་སུ་སྟོན་ནུས་པས་ཀྱང་མ་ཁྱབ་པོ།།
དེས་ན་ཕྱིན་ཅི་ལོག་གི་གླན་ཀ་ཁྱི་ཟུག་པ་ལྟར་སྤང་བའི་འོས་མ་ཡིན་ཡང༌། སྐལ་ལྡན་ཁ་གཅིག་ཚིག་དེས་མགོ་
འཁོར་ནས་ཐེ་ཚོམ་ཟ་བ་བཟློག་པའི་དགོས་པ་ཡོད་དོ། །ངེས་པའི་དོན་ལ་ཡིད་ཆེས་ན་བསོད་ནམས་ཚད་མེད་

པའི་ཕྱིར་རོ། །ཡེ་ཤེས་གྲུབ་པའི་རྒྱུད་ལས། ཆོས་ལ་སྡང་བ་ངེས་བསལ་བ། །བསོད་ནམས་འབྲས་བུ་གཏིང་
དཔག་མེད། །ཅེས་པ་ལྟར་ཡིན་ནོ། །དེའི་ཕྱིར་ན་འདི་ཉིད་འཆི་དུས་ལུས་ལ་ཡོད་པའི་སེམས་ཅན་དེ་སྡིག་ཅན
ཡིན་ཡང་ལས་ཟད་ནས། འཁོར་བའི་ཁ་མི་བརྒྱུད་པར་གྲོལ་ཏེ། དུས་གནད་ངེས་པ་ལས། ནམ་ཞིག་འཆི་བའི་
དུས་ཀྱི་ཚེ། །འདི་ཉིད་ལུས་ལ་གནས་པ་ལ། །རིགས་དྲུག་སྐྱེ་བ་རྣམ་བཞི་ཡི། །གྲོང་ཁྱེར་དུ་ནི་འཇུག་མི་སྲིད། །
ཅེས་སོ། །དེ་ཡང་གཞན་ལ་གསང་ནས་བཅངས་པས་ཕན་ཡོན་ཆེན་པོ་འཐོབ་སྟེ། དེ་ཉིད་ལས། གལ་ཏེ་འདི་
ཉིད་སྣང་བའི་མིས། །འདི་ཉིད་ཡོད་པར་སུས་གཞན་ལ། །སྨྲ་བར་བྱེད་པའི་མི་དེ་ཡིས། །རང་གིས་འབྲས་བུ་
བརླག་པར་བྱེད། །དེ་ཡི་ཕྱིར་ན་རང་བྱུང་གི །ཡི་གེ་འདི་ནི་ཡོད་པ་ཡི། །ཚིག་ནི་ཟུར་ཙམ་བརྗོད་མི་བྱ། །མ་
གསང་དངོས་གྲུབ་མི་འབྱུང་ལ། །གསང་བས་དངོས་གྲུབ་ཕུན་སུམ་ཚོགས། །ཞེས་སོ། །དེ་ལྟར་ཡང་ཟབ་
བཅངས་པས་གྲོལ་བའི་གནད། །འབྲས་བུ་མངོན་འབྱིན་རྟགས་རྣམས་ཡོངས་ཀྱིས་མཐོང༌། །དེ་འདྲའི་ཟབ་
ཆོས་བཀོད་པའི་བསོད་ནམས་ཀྱིས། །འགྲོ་ཀུན་ཕྱམ་གཅིག་རྣམ་གྲོལ་ཐོབ་པར་ཤོག །བཏགས་གྲོལ་གྱི་རྒྱབ་
ཡིག་ཡིད་བཞིན་ལྷུན་གྲུབ་ཅེས་བྱ་བ། ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་བསྟན་པ་
བུ་གཅིག༌དང༌། དེའི་འགྲེལ་པ་དང༌། བཅངས་ཐབས་གནད་ཡིག་ལ་སོགས་པ་ཐམས་ཅད་ཀྱི་དོན་ཕྱོགས་
གཅིག་ཏུ་ཞིབ་མོར་བཀོད་པ་རྫོགས་སོ། ། །
༄༅། །ཁྲེགས་ཆོད་ཀྱི་ཡང་ཡིག་ནམ་མཁའ་ཀློང་ཡངས་བཞུགས་སོ། །
ནམ་མཁའ་ཀློང་ཡངས་ཞེས་བྱ་བ། དཔལ་ཀུན་ཏུ་བཟང་པོ་ལ་ཕྱག་འཚལ་ལོ། །གདོད་ནས་བྱང་ཆུབ་ལྷུན་
འབྱམས་རིག་པའི་ཀློང་། །གཞི་མེད་རྩ་བྲལ་ཡེ་གྲོལ་འཕོ་འགྱུར་མེད། །གཉུག་མའི་རང་བཞིན་ཅོག་
གཞག་རང་གྲོལ་ལ། །མ་བཅོས་འདུ་འབྲལ་མེད་པས་ཕྱག་འཚལ་ལོ། །གནས་ལུགས་རྒྱལ་པོ་ཆོས་ཉིད་རིག་
པའི་རྫོང༌། །སྲིད་དང་ཞི་བ་གཉིས་མེད་ཕྱམ་གདལ་བ། །སྤང་བླང་དགག་སྒྲུབ་རེ་དོགས་མེད་པའི་དོན། །ཇི་
ལྟར་བདག་གིས་རྟོགས་བན་བཤད་ཀྱིས་ཉོན། །ཡངས་དོག་མཐོ་དམན་མེད་པའི་རིག་པ་ལ། །འདི་ཞེས་ངོས་
གཟུང་མ་བྱེད་ནམ་མཁའི་ངང༌། །མ་སྐྱེས་རྣམ་པར་དག་པའི་ཆོས་ཉིད་དེ། །ཡིན་མིན་བློ་ལས་འདས་པའི་རང་
བཞིན་ལ། །དུས་གསུམ་ཡིད་ཀྱིས་ཚོལ་སྤྲོ་མ་བྱེད་ཞོག །ཇི་སྲིད་ཕྱོགས་རིས་ཞེན་པའི་སེམས་ཡོད་པར། །
བདག་འཛིན་ཉིད་དེ་མ་རིག་མུན་པའི་ཀློང༌། །གནས་ལུགས་རྟོགས་པའི་ནུས་མེད་འཆིང་བྱེད་ཉིད། །དེ་བས་

ཆེད་དུ་དམིགས་པ་ཡོད་ན་ཐོང༌། །གང་ལ་དམིགས་པ་འཆིང་བའི་གཟེབ་ཡིན་ཏེ། །གཉིས་སུ་འཛིན་པས་རྣལ་
མའི་དོན་མི་མཐོང་། །ཡིན་མིན་བློ་ཡིན་དགག་སྒྲུབ་ཞེན་པ་ཡིན། །དེ་ལ་དོན་དུ་འཛིན་པས་མ་འཆིང་ཀྱེ། །གང་
ཡང་མ་སྤངས་ཀུན་ལས་འདས་པའི་དོན། །ཕྱོགས་བྲལ་རིག་པ་གཏད་མེད་རང་ཡན་ཏེ། །འདི་ཞེས་མི་མཚོན་
བསམ་པ་ཀུན་དང་བྲལ། །གཉིས་མེད་ཡངས་པ་ཆེན་པོར་ཕྱམ་གཅིག་གོ །ཇི་ལྟར་ནམ་མཁའ་གུད་དུ་གཅོད་
པ་བཞིན། །རང་བྱུང་ཡེ་ཤེས་རྒྱ་ཡན་ཕྱོགས་བྲལ་ལ། །འགྲོ་རྣམས་ཡིད་ཀྱིས་རང་རང་འདོད་གཞུང་འཛིན། །
གཉུག་མའི་རང་བཞིན་མ་རྟོགས་སྐལ་བ་དམན། །གང་ཚེ་འདི་ཞེས་རང་གི་ཕྱོགས་འདོད་པ། །དེ་ཚེ་གཞན་
ཞེས་དོར་བྱའི་ཆོས་ཡོད་དོ། །གཉིས་མེད་རྟོགས་པའི་སྐལ་མེད་གཟུང་འཛིན་ཉིད། །དངོས་པོ་མཚན་མར་
འཛིན་པ་སྙིང་རེ་རྗེ། །ནུས་མེད་བློ་ཡི་གཟེབ་ཏུ་འཆིང་གྱུར་པ། །གང་གི་རང་བཞིན་ཉེ་བར་བསླད་པའི་ཆོས། །
སྲིད་པར་འཁྲུལ་པ་དེས་ཀོ་ཅི་ཞིག་བྱ། །མཁའ་འདྲ་དཔེ་བྲལ་ཕྱོགས་བྲལ་ཤེས་པར་གྱིས། །མི་གཡོ་གདོད་
ནས་དག་པའི་བྱང་ཆུབ་སེམས། །མི་དམིགས་སྤྲོས་དང་བྲལ་བའི་རང་བཞིན་ཏེ། །ནམ་ཡང་བཅོས་སུ་མེད་
ཀྱི་ཇི་བཞིན་ཉིད། །དེ་བཞིན་ཉིད་ཅེས་སེམས་པ་དེ་ཡང་ཐོང༌། །ངེས་པའི་དོན་ལ་འདི་ཞེས་མཚོན་དུ་མེད། །
སྤང་བླང་དགག་སྒྲུབ་རེ་དོགས་ཀུན་ལས་འདས། །གཞི་བྲལ་ལམ་འགགས་འབྲས་བུའི་ཞེན་ཡུལ་མེད། །ཡིན་
མིན་གཉིས་མེད་ལྷུན་མཉམ་མི་གཡོ་བ། །བྱར་མེད་རྒྱལ་པོ་རང་བཞིན་རྫོགས་པ་ཆེ། །མི་དམིགས་བསམ་
ཡུལ་འདས་པའི་ཀློང་ཉིད་དོ། །ཇི་ལྟར་ནམ་མཁའ་ཡངས་པའི་དབྱིངས་རུམ་འདིར། །འབྱུང་བཞི་འཕོ་འགྱུར་
སྣ་ཚོགས་སྣང་ན་ཡང༌། །ནམ་མཁའ་མི་འགྱུར་སྔོན་དེ་ཕྱིས་དེ་བཞིན། །རང་བཞིན་ཀློང་ཡངས་དག་པའི་ངང་
ཉིད་ལ། །ཕུང་པོ་སྒྱུ་མ་ཁམས་དང་སྐྱེ་མཆེད་དང་། །ལས་དང་ཉོན་མོངས་སྣང་སྲིད་སྣོད་བཅུད་ཀུན། །སྣ་
ཚོགས་ལས་ཀྱིས་མངོན་སྤྲུལ་ཅིར་སྣང་ཡང༌། །རང་བྱུང་ཡེ་ཤེས་མི་གཡོ་འཕོ་འགྱུར་མེད། །རང་རིག་དོན་དམ་
འཁྲུལ་སྣང་ཀུན་རྫོབ་ཅེས། །བཏགས་པའང་དོན་ལ་མེད་དེ་གཟུགས་བརྙན་འདྲ། །མ་སྐྱེས་ཆོས་ཉིད་དག་པའི་
རང་བཞིན་ནོ། །འདི་ལྟར་སྣང་སྲིད་འགྲོ་སེམས་འཁྲུལ་པའི་ངོར། །སྣང་དུས་ཉིད་ནས་རང་བཞིན་འགགས་
མེད་དེ། །སྒྱུ་མ་དང་འདྲ་རྨི་ལམ་མིག་ཡོར་བཞིན། །རྟེན་འབྲེལ་ཉིད་ཕྱིར་བདེན་པས་སྟོང་པའི་ཕྱིར། །ངོ་བོ་
མེད་ཕྱིར་གདོད་ནས་ཡོད་མ་མྱོངས། །རགས་པར་སྣང་བ་བརྟགས་ན་རྡུལ་ཕྲན་དེ། །དེ་ཡང་དཔྱད་ན་ཕྱོགས་ཆ་
ཀུན་དང་བྲལ། །མཁའ་བཞིན་དངོས་མེད་རང་བཞིན་སྟོང་པའི་གཟུགས། །སྒྲ་དང་དྲི་རོ་རེག་ཀྱང་སྟོང་པའི་
ངང༌། །རྟེན་འབྱུང་རྐྱེན་ལས་སྐྱེས་ཕྱིར་ངོ་བོ་མེད། །སེམས་ཀྱང་དངོས་མེད་ཁ་དོག་མཐོང་ཡུལ་འདས། །ཤིན་
ཏུ་དཔྱད་ན་གཟུང་དང་འཛིན་མེད་དེ། །གདོད་ནས་རྣམ་དག་རང་རིག་སྟོང་པའི་དབྱིངས། །འཁོར་འདས་

གཉིས་མེད་གཉིས་སུ་འཛིན་པ་ཉིད། །གཞི་མེད་ལས་བྱུང་རྟེན་འབྲེལ་ཤེས་པར་བྱ། །དེ་ལྟར་ཆོས་ཀུན་གདོད་
ནས་མ་སྐྱེས་ཤིང༌། །མཚོན་མེད་ཕྱོགས་ལྷུང་ཀུན་ལས་འདས་པ་ལས། །མི་མཁས་བདེན་པར་ཞེན་པས་སྲིད་
པར་འཁྲུལ། །ང་དང་བདག་ཅེས་གཉིས་སུ་འཛིན་པའི་བློས། །འཁྲུལ་པའི་དབང་གྱུར་ཤིང་རྟའི་འཕང་ལོ་འདྲ།།
དོན་མེད་འཛིན་པས་འཁྲུལ་པའི་འཁོར་བ་ལ། །གང་རྣམས་རང་བཞིན་མེད་ལ་སོ་སོར་རྟོག །མེད་སྣང་སྟོང་
པའི་གཟུགས་ལ་ཞེན་ཅིང་ཆགས། །བདེ་སྡུག་སྣ་ཚོགས་དབང་གྱུར་ཉོན་རེ་མོངས། །སྔ་ཕྱིའི་ཀུན་རྟོག་ལས་
དང་ཉོན་མོངས་ཆུས། །རང་དབང་མེད་པའི་སྡུག་བསྔལ་བཟོད་རེ་དཀའ། །མེད་ལ་གསལ་བར་སྣང་བའི་ཆོས་
རྣམས་ལ། །དངོས་པོ་མཚན་མར་འཛིན་པས་ཞེན་ཅིང་ཆགས། །རྒྱུན་རིང་འཁོར་ཡང་ད་དུང་ཐར་མི་ཤེས། །
ཐོག་མཐའ་དུས་མེད་སེམས་ཅན་སྙིང་རེ་རྗེ། །དེ་ལྟར་མེད་སྣང་འཁྲུལ་པའི་འགྲོ་བ་ཀུན། །ཡེ་ནས་མ་སྐྱེས་རང་
བཞིན་རྣམ་དག་ལ། །གློ་བུར་དྲི་མ་སྦྱོང་ཕྱིར་རྒྱལ་བའི་ཆོས། །རང་རང་བློ་དང་འཚམས་པ་དེ་གསུངས་ཏེ། །རྩེ་
མོར་གྱུར་པར་འགྱུར་མེད་སྙིང་པོའི་དོན། །ཡོད་དང་མེད་དང་སྟོང་དང་མི་སྟོང་འདས། །ཕྱོགས་བྲལ་ནམ་
མཁའ་ལྟ་བུའི་དགོངས་དོན་ནི། །སུས་ཀྱང་མ་རྟོག་དཔེ་ཟླ་མེད་པ་སྟེ། །བདེན་མིན་རྫུན་མིན་རང་བཞིན་
མཐའ་ལས་འདས། །བཅོས་ཤིང་བསྒྱུར་མེད་རང་བབ་རིག་པའི་གནད། །ཇི་བཞིན་སྤྲོས་དང་བྲལ་བའི་ངང་
ཉིད་དོ། །རྨོངས་པ་གང་གིས་རང་གི་ཕྱོགས་ཞེན་ནས། །རྩེ་གཅིག་མི་གཡོ་གཟུགས་མེད་བསམ་གཏན་དང་། །
རྟོག་ལ་རྟོག་མཐུད་རང་གྲོལ་ཉིད་དང་ནི། །དུས་གསུམ་འབྲལ་མེད་ཟང་ཀའི་ཤེས་པ་ཞེས། །ནམ་མཁའ་གུད་
གཅོད་འཛིན་པའི་གཟེབ་ཏུ་འཆིང༌། །གང་ཚེ་མི་རྟོག་རྩེ་གཅིག་ཉིད་ཡིན་ན། །བསམ་གཏན་གཟུགས་མེད་ལྷ་
རྣམས་ཅིས་མི་གྲོལ། །སྔ་ཕྱིའི་རྣམ་རྟོག་མ་ཡེངས་ངོས་ཟིན་པ། །དེ་ཉིད་ཀུན་རྟོག་གཡོ་བའི་འདུ་བྱེད་དེ། །
འདོད་པའི་སེམས་ཡིན་ཐར་པའི་ལམ་འགྱུར་རམ། །མ་ཡེངས་རེ་བཅས་འཇུར་བུའི་སེམས་དེ་ཡང༌། །རྩོལ་
བཅས་བློ་ཡི་དྲི་མས་དོན་མཐོང་མེད། །དེ་ཕྱིར་ཕྱོགས་རིས་གཟེབ་ཀྱིས་ཅི་བྱར་ཡོད། །གཏི་མུག་ཅན་རྣམས་
མངོན་པའི་ང་རྒྱལ་འཛིན། །གང་ཚེ་སྣང་བ་རང་གི་སེམས་ཡིན་ན། །སྣ་ཚོགས་ཉིད་ཕྱིར་མཐོང་ཐོས་རེག་ཡོད་
ཕྱིར། །སེམས་ཀྱང་དེར་འགྱུར་ཡང་ན་སེམས་བཞིན་དུ། །སྣང་བའང་བལྟར་མེད་མཐོང་ཐོས་མེད་པར་འགྱུར།།
རང་བས་སྣང་བ་སྔ་རོལ་ཡོད་པའི་ཕྱིར། །རང་ཉིད་མ་སྐྱེས་སྔོན་ནས་སེམས་དེ་ཉིད། །ཡུལ་དུས་ལ་སོགས་
གཞན་ན་ཡོད་པར་འགྱུར། །རང་ཉིད་ཕྱིན་ཚེ་ཡུལ་ཀྱང་འགྲོ་བའམ། །ཡང་ན་ཡུལ་བཞིན་སེམས་ཀྱང་ལུས་
པར་འགྱུར། །དེ་སོགས་ཉེས་པར་བརྗོད་ཀྱིས་ཀྱང་མི་ལང་། །གཅིག་ཉིད་གྲོལ་ན་ཀུན་ཀྱང་གྲོལ་བའམ། །
གཅིག་ཉིད་འཁྲུལ་ལས་ཀུན་ཀྱང་འཁྲུལ་ལ་སོགས། །མི་རིག་ནོར་བའི་རང་བཞིན་དེ་ཡོད་པས། །ལམ་ངན་དེ་

འདྲ་ནམ་ཡང་མ་བརྟེན་ཅིག །འདི་ལྟར་སྣང་བ་བག་ཆགས་འཁྲུལ་པའི་གཟུགས། །སེམས་ལས་སྣང་ཡང་
སེམས་སུ་མ་གྲུབ་ལ། །སེམས་ལས་གཞན་དུའང་ཅུང་ཟད་མེད་པ་སྟེ། །ཇི་ལྟར་ངྷ་དུ་ར་ཡི་སྣང་བའམ། །བད་
ཀན་དབང་གིས་ཉ་ལྕིབས་སྐྲ་ཤད་བཞིན། །གང་ནའང་མེད་ལ་སྣང་བར་ཤེས་པར་མཛོད། །འཁྲུལ་སྣང་
འཁྲུལ་འཛིན་འཁྲུལ་པའི་སེམས་ལས་བྱུང༌། །སེམས་ནི་དངོས་མེད་ནམ་མཁའི་རང་བཞིན་དུ། །གཞི་རྩ་རྟེན་
མེད་འབྱུང་བའི་ས་མེད་པར། །ཡེ་སྟོང་སྤྲོས་དང་བྲལ་བར་མཁྱེན་འཚལ་ལོ། །བཙལ་བས་ཡུལ་མེད་སྟོང་ལ་
དངོས་པོ་མེད། །ཚོལ་བའི་སེམས་མེད་མ་སྐྱེས་རྣམ་པར་དག །གཟུང་འཛིན་གཉིས་མེད་བདག་མེད་ཡངས་
པའི་ཀློང༌། །མཁའ་མཉམ་བསམ་བརྗོད་འདས་པའི་རང་བཞིན་དུ། །སྣ་ཚོགས་འཁོར་འདས་ཆོས་རྣམས་ཕྱམ་
གདལ་བས། །ཡེ་བབས་རང་བཞིན་གཉུག་མའི་ཡེ་ཤེས་ནི། །མཁའ་འདྲ་འཕོ་འགྱུར་ཕྱོགས་རིས་མེད་པའི་དོན།།
ད་ལྟའི་དུས་ནས་གནས་པར་མཁྱེན་འཚལ་ལོ། །གང་ཚེ་སྣོད་རྣམས་ནམ་མཁའ་ཐ་དད་ལྟར། །སྣང་སྲིད་
འཁོར་འདས་ཡེ་སྟོང་ཅིར་སྣང་ཡང༌། །བཟང་ངན་གཉིས་མེད་རང་བཞིན་དག་པའི་ངང༌། །དེ་ཚེ་སྣོད་རྣམས་སོ་
སོར་གྱེས་ན་ཡང༌། །ནམ་མཁའ་རིས་མེད་དེ་བཞིན་དབྱིངས་སུ་གཅིག །འཕོ་མེད་འགྱུར་མེད་སྔ་ཕྱི་བཟང་ངན་
མེད། །དེ་བཞིན་ཆོས་ཀུན་རང་བཞིན་རིག་པའི་ངང༌། །སྔ་ཕྱི་རིས་མེད་གཞི་བྲལ་ཡངས་པ་ཆེ། །དེ་ལྟར་ཤེས་
ཏེ་རང་བཞིན་མཁས་པ་ཡིན། །ད་ལྟའི་རང་རིག་དྲི་མས་མ་བསླད་པ། །གསལ་སྟོང་འཛིན་མེད་རྒྱ་ཡན་ཕྱོགས་
བྲལ་ཉིད། །ཆོས་སྐུའི་དོན་དེ་སྐད་ཅིག་འཆར་བ་ནི། །དམ་པའི་བླ་མས་བྱིན་རླབས་མངོན་པ་ཡིན། །རྟོགས་ན་
ཀུན་ཡིན་ཆོས་ཉིད་རོལ་པ་ཡིན། །ཡེ་ཡིན་བབས་ཡིན་རང་བྱུང་ཡེ་ཤེས་ཡིན། །མ་རྟོགས་མཁའ་འདྲ་སྟོང་པ་
སྤྲོས་བྲལ་ཡང༌། །རྟོག་པའི་རིས་ཡིན་རང་སེམས་འཆིང་བྱེད་ཉིད། །དེ་བས་ཡིན་མིན་ཕྱོགས་འདས་ཤེས་པ་
གཅེས། །མ་ལུས་རང་བཞིན་དག་པའི་སངས་རྒྱས་ནི། །རང་བྱུང་རིག་པ་བཅོས་བསླད་བྲལ་བ་སྟེ། །ཐ་མལ་
གྱིན་འདའ་བློ་ལས་འདས་པ་ཉིད། །རང་གིས་རིག་སྟེ་མཚོན་པའི་ཡུལ་ལས་འདས། །དེ་ལྟར་གནས་ལུགས་
དོན་གྱི་མཆོག་རིག་ན། །མ་བསྒོམ་རང་བཞག་བསྒོམ་པའི་རྒྱལ་པོ་ཉིད། །གཏང་གཞག་སྤྲོ་བསྡུ་མེད་པ་མཁྱེན་
འཚལ་ལོ། །ཇི་བཞིན་སྤྲོས་དང་བྲལ་བའི་རང་བཞིན་ཉིད། །ཡེ་བབས་བཅོས་བསླད་མེད་པའི་ངང་དེར་གློད།།
གཟེབ་བྲལ་ཁོང་ཡངས་ངང་གིས་བློ་བདེ་བ། །རེ་དོགས་གཉིས་སུ་མེད་པའི་ཡེ་ཤེས་འཆར། །ལུས་ངག་མ་
བཅོས་སེམས་ཀྱང་གཟུང་དུ་མེད། །གང་སྣང་ཐོག་དེར་བཅོས་བསླད་བྲལ་བ་ན། །དེར་འཛིན་ཤེས་པ་མ་
དབྱིངས་སུ་གྲོལ། །རང་བཞག་ལྟོས་བྲལ་སྒོམ་པའི་རྒྱལ་པོ་མཆོག །ཕྱམ་གདལ་རིག་པ་ནམ་མཁའ་ལྟ་
བུར་འཆར། །རྒྱ་ཡན་ཕྱོགས་བྲལ་ཁོལ་བུར་མ་བཅིངས་པའི། །རང་རིག་ཡེ་ཤེས་རྒྱ་བསྐྱེད་དཔངས་བསྟོད་ལ།།

གསལ་ལ་དྭངས་ཕྱིན་སྤྲོ་བསྡུ་བྲལ་བར་གློད། །ཤར་དང་མ་ཤར་རིས་མེད་ཆེན་པོར་གྲོལ། །འཆར་བ་མི་དགག་
གནས་པ་མི་བསྒྲུབ་པར། །གང་ཡིན་ངང་དེར་རེ་དོགས་མེད་པར་གློད། །ཀུན་ཡིན་སྣང་སེམས་གཏད་མེད་ཆེན་
པོར་གྲོལ། །རང་བྱུང་མ་བཅོས་སོ་གཉུག་གཅིག་ཏུ་འཆར། །རེ་དང་དོགས་མེད་ལས་ཟིན་ལྟ་བུའི་ངང་། །
འབྱུང་འཇུག་བྲལ་བ་གླེན་པ་ལྟ་བུར་གློད། །ཚོགས་དྲུག་ལྷུག་པ་བུ་ཆུང་ལྟ་བུའི་སེམས། །རང་གསལ་མི་གཡོ་
ཡེ་ཤེས་ཆེན་པོར་འཆར། །རང་བཞིན་བསམ་ཡུལ་འདས་པའི་ནམ་མཁའ་ལ། །མ་ཡེངས་ཆེད་འཛིན་ཞིག་པའི་
རང་རིག་ཉིད། །སྤྲོས་བྲལ་དྲན་བསམ་བྲལ་བར་ལྷན་ནེར་ཞོག །དམིགས་བསམ་བློ་ལས་འདས་པའི་ཡེ་ཤེས་
འཆར། །བདེ་གསལ་རྟོག་པ་མེད་པའི་ཉམས་མྱོང་འབྱུང་། །དངས་གསལ་གཡོ་བ་མེད་པའི་རྒྱ་མཚོ་ལ། །
རང་གསལ་སྒོ་ལྔ་མ་འགགས་ལྷུག་གིས་ཞོག །དབའ་རླབས་རྙོག་པ་མེད་པའི་འོད་གསལ་མཆོག །བྱིང་རྒོད་
སྤྲོས་དང་བྲལ་བ་ངང་གིས་འཆར། །སྟོང་གསལ་འགགས་པ་མེད་པའི་ཉམས་མྱོང་འབྱུང༌། །གདོད་ནས་འཕོ་
འགྱུར་མེད་པའི་རི་རྒྱལ་ལ། །རེ་དོགས་བཅོས་བསླད་མེད་ཀྱིས་རི་བཞིན་ཞོག །མི་དམིགས་བསམ་བརྗོད་
འདས་པའི་ཡེ་ཤེས་འཆར། །འཕྲོ་གནས་སྤྱོད་པ་མེད་པའི་ཉམས་མྱོང་འབྱུང༌། །སྣ་ཚོགས་སྣང་བས་སྟོང་པའི་
ཡུལ་རྣམས་ལ། །རྟོག་དཔྱོད་ཚོལ་འཕྲོ་མ་བྱེད་ལྷན་གྱིས་ཞོག །གང་ཡིན་ཀུན་ཡིན་གཟའ་གཏད་མེད་པར་གྲོལ།།
སྣང་སེམས་འཛིན་པ་མེད་པའི་ཡེ་ཤེས་འཆར། །རྐྱེན་སྣང་གྲོགས་སུ་འཆར་བའི་ཉམས་མྱོང་འབྱུང༌། །རི་བོ་རྒྱ་
མཚོ་རིག་པ་ཅོག་གཞག་ངང༌། །མི་གནས་མི་དམིགས་གཞི་རྩ་བྱང་ཆུབ་ངང༌། །ངང་ལས་མི་གཡོ་གཟུང་འཛིན་
སྤྲོས་དང་བྲལ། །དེ་ཙམ་ཉིད་ནས་རང་རིག་ཆོས་ཀྱི་སྐུ། །དུས་གསུམ་འཕོ་འགྱུར་མེད་པའི་དགོངས་པར་ཕྱིན།།
དུས་གསུམ་སེམས་ཀྱི་འཇུག་པ་ཞི་བའི་ཚེ། །འཁོར་བའི་རང་བཞིན་ཚོགས་བརྒྱད་ཀུན་གཞིར་བཅས། །རང་
དག་ཡེ་ཤེས་མཆོག་གི་དོན་མཐོང་ནས། །རང་བྱུང་རིག་པའི་ཀློང་དུ་མྱ་ངན་འདའ། །འདི་ནི་རྡོ་རྗེ་ཐེག་པ་ཀུན་
གྱི་རྩེ། །ཟབ་ཞི་སྤྲོས་དང་བྲལ་བའི་འོད་གསལ་ཉིད། །ད་ལྟ་ཉིད་དུ་བླ་མའི་དྲིན་གྱིས་མཐོང༌། །གང་དུ་མི་རྟོག་
རྩེ་གཅིག་ལུང་མ་བསྟན། །གསལ་ཞིང་རིག་ཙམ་རྟོག་པ་མེད་པ་དང༌། །གཡོ་བའི་ཀུན་རྟོག་སྣ་ཚོགས་རྣམ་པ་
གསུམ། །གཟུགས་མེད་གཟུགས་དང་འདོད་པའི་སེམས་ཉིད་དེ། །ཏིང་འཛིན་དེ་ཡིས་ཁམས་གསུམ་ཉེ་བར་སྐྱེ།།
འཁོར་བ་ཉིད་ལས་གྲོལ་བའི་སྐབས་མེད་དོ། །འདི་ནི་ཐར་པའི་ལམ་གྱུར་བསམ་གཏན་མཆོག །རང་རིག་མི་
གཡོ་གཟུང་འཛིན་ཀུན་དང་བྲལ། །དམིགས་གཏད་སེམས་མེད་བློ་ཡི་འཇུག་པ་ཞི། །སེམས་དང་ཡིད་དང་རྣམ་
ཤེས་ཀུན་དང་བྲལ། །ཐུགས་ཀྱི་གསང་བ་འོད་གསལ་སྙིང་པོ་སྟེ། །བྱར་མེད་དྲན་བསམ་འདས་པའི་ཀློང་ཉིད་
དོ། །མ་བཅོས་ལྷུག་པ་ཡེ་གྲོལ་ཟང་ཀ་མ། །ཅོག་གཞག་ཅེར་མཐོང་བསམ་ཡུལ་འདས་པ་ནི། །སོ་མ་གཉུག་མ་

་
ཇི་བཞིན་ཆོས་སྐུའི་ངང༌། །ཡེ་བཞིན་རྣམ་དག་ཕྱོགས་ལྷུང་ཀུན་དང་བྲལ། །དུས་བཞི་འཕོ་འགྱུར་མེད་པའི་ངང་
ལ་ཞོག །རེ་དོགས་ཆེད་འཛིན་ཞིག་པ་རྣལ་མའི་དོན། །སུས་ཀྱང་བཅོས་སུ་མེད་པའི་གཞི་བྲལ་ངང་། །
དམིགས་བསམ་གདོད་ནས་དག་པར་ཤེས་པར་བྱ། །གནས་ལུགས་ཡེ་གཞི་ལྷུན་གྲུབ་བཅོས་བསླད་མེད།
མཁའ་ལྟར་རྣམ་དག་ཕྱོགས་ལྷུང་ཀུན་དང་བྲལ། །དེ་ཉིད་རྟོགས་པ་རྣལ་འབྱོར་ལམ་གྱི་གཞི། །ཕྱོགས་བྲལ་
ནམ་མཁའ་འདྲ་བས་གུད་མ་གཅད། །མ་རྟོགས་རྐྱེན་རྣམས་སོ་སོར་གཟུང་ལས་བྱུང༌། །དེ་བས་བསམ་འདས་
ཕྱམ་གདལ་མཁྱེན་པར་མཛོད། །གཞི་ཉིད་ངང་ལས་གློད་པ་སྒོམ་པའི་མཆོག །མི་སྤྲོ་མི་བསྡུ་གཉེན་པོས་མ་
བཅོས་ཤིང༌། །སྤངས་བྱས་མ་བསྒྱུར་རང་བབ་ཇི་བཞིན་གཞག །མ་བྱིང་མ་རྨུགས་ཕྱལ་པ་ལྷུག་པ་ཉིད། །རང་
གསལ་ངང་དྭངས་བཅོས་བསླད་བྲལ་བ་ནི། །ནམ་མཁའི་དཀྱིལ་ལྟར་རྒྱ་བསྐྱེད་དཔངས་བསྟོད་ལ། །སྒོ་ལྔ་
རང་ཡན་རིག་པ་ཕྱོགས་ཡན་ཐོང་། །དམིགས་གཏད་མེད་པའི་ཉམས་མྱོང་ཕྱོགས་མེད་འཆར། །བདེ་གསལ་མི་
རྟོག་འཁོར་ལོས་ཉིན་མཚན་འདའ། །ཉམས་ཡིན་མ་ཞེན་རྟོགས་པའི་རྩལ་སྦྱོང་མཛོད། །ངང་དེར་སྤྱོད་པས་
སྤྱོད་པའི་རྒྱལ་པོ་མཆོག །བླང་དང་དོར་བ་མེད་པའི་ཆོས་ཉིད་དེ། །མཉམ་གཞག་སྤྱོད་པ་མི་སྐྱེས་ནམ་མཁའ་
འདྲ། །སྒོ་ལྔ་རང་གསལ་བུ་ཆུང་སྣང་བ་འདྲ། །གཉིས་འཛིན་རིས་མེད་ངང་དེར་སྤྱོད་པ་ན། །སྣང་བར་སོ་སོར་
རྟོགས་པའི་ཞེན་པ་ཐོང༌། །རྗེས་སྣང་སྤྱོད་པ་སྒྱུ་མའི་དཔེ་བརྒྱད་དེ། །གང་སྣང་བདེན་པའི་སྟོངས་ཕྱིར་བདེན་
ཞེན་ཐོང༌། །བདེན་མེད་ཆེད་དུ་མ་འཛིན་གཏང་མེད་ཐོང༌། །མཉམ་རྗེས་གཉིས་མེད་བཅོས་བསྐྲད་བྲལ་བ་ནི།།
གང་སྣང་གང་ཤར་ཆོས་སྐུའི་རོལ་པ་ཞེས། །བཟང་རྟོག་གཟེབ་ཀྱང་དོན་ལ་མི་གནས་ཕྱིར། །ཆེད་དུ་འཛིན་
ཞེན་བླང་དོར་མེད་པའི་ངང༌། །མ་སྤངས་རང་སར་གྲོལ་བའི་ཚུལ་གྱིས་སྤྱད། །འདི་ལྟར་གནས་ལུགས་ལྟ་བའི་
རྣལ་འབྱོར་པས། །རིག་པའི་གཤིས་ལ་གང་ཡང་མི་གནས་ཕྱིར། །བརྡ་དང་ཐ་སྙད་འདས་པར་ཤེས་པ་དང་། །
བརྡ་དང་ཐ་སྙད་འདོགས་པར་མི་འགལ་བ། །ཤེས་པ་དེ་ཉིད་དགོངས་ཀློང་ཡངས་པ་ཡིན། །དེས་ན་རང་
གསལ་ཀློང་གྱུར་འབྲས་བུའི་མཆོག །རེ་དང་དོགས་པ་ཀུན་ལས་འདས་པ་ཡིན། །རང་རིག་གནས་ལུགས་
རྟོགས་པ་ལྟ་བ་སྟེ། །དེ་ཡི་ངང་ལ་འཇོག་པ་སྒོམ་པའི་གནད། །སྣང་སེམས་འཛིན་པ་རང་གྲོལ་སྤྱོད་པ་སྟེ། །རེ་
དོགས་བཅོས་བསླད་མེད་པ་འབྲས་བུའི་མཆོག །དེ་ལྟར་ཤེས་ཏེ་རྣལ་འབྱོར་རྒྱལ་པོ་ཆེ། །ཆོས་རྣམས་ཀུན་གྱི་
དབྱིངས་སམ་གནས་ལུགས་ནི༎སྐྱེ་མེད་སྤྲོས་བྲལ་རང་རིག་ཡེ་ཤེས་དེ། །དེ་ཉིད་ངང་དུ་ཆོས་རྣམས་ལ་བཟླའོ།།
གཉུག་མའི་སེམས་ལ་སྦྱིན་པོའི་གཟེབ་བསྐུར་ཏེ། །བཅོས་ཤིང་བཅོས་ཤིང་སྙིང་པོའི་དོན་ལ་སྒྲིབ། །དེ་བས་
གཟེབ་བྲལ་གླེན་སྣང་ལྷོད་ཡོད་པས། །མི་རྟོག་ཆོས་ཉིད་ཡངས་པའི་ངང་དེར་ཞོག །སྒྲ་ཚིག་ཐ་སྙད་ནེ་ཙོའི་

འདོན་པ་འདྲ། །གཉུག་མའི་ཡེ་ཤེས་བསམ་པ་ཀུན་བྲལ་བས། །དྲན་བསམ་བློ་འདས་ཆོས་སྐུའི་ངང་དེར་གློད།།
རང་བྱུང་ཡེ་ཤེས་བཅོས་བསླད་བྲལ་བའི་དོན། །ཇི་བཞིན་བཞག་པས་དེ་བཞིན་མཐོང་བ་ཡིན། །ཆུ་དང་མར་
མེ་རང་གསལ་ངང་དེར་ཞོག །རེ་དོགས་རྩ་བ་ཆོད་པས་བློ་བདེ་རྙེད། །གནས་ལུགས་རང་བཞིན་ཤེས་པས་ཞི་
བདེ་རྙེད། །ཡིན་མིན་སྤྲོས་པ་བྲལ་བས་དོན་བདེ་རྙེད། །ཆོས་ཉིད་ངང་ལ་གནས་པས་བབས་བདེ་རྙེད། །གང་
ལའང་ཆེད་འཛིན་ཞིག་པས་རང་བདེ་རྙེད། །སྐུ་གསུམ་ཡེ་ནས་རྫོགས་པས་ཡེ་བདེ་རྙེད། །དེ་ལྟར་ཆོས་ཀུན་ཡེ་
ནས་གྲོལ་བའི་དོན། །ཇི་བཞིན་མངོན་དུ་སྟོན་པའི་ཚུལ་འདི་ནི། །རང་བཞིན་རྫོགས་པ་ཆེན་པོའི་རྣལ་འབྱོར་པ།།
ཀློང་ཆེན་རབ་འབྱམས་བཟང་པོས་ལེགས་པར་བཀོད། །དེང་སང་འགྲོ་བ་ཕལ་ཆེར་བསོད་ནམས་དམན། །
ཡང་དག་དོན་མཐོང་ཟབ་མོའི་ཚུལ་དང་རིང་། །རང་གིས་ངན་རྟོག་ཕྱོགས་རེའི་བློ་མིག་ཅན། །གནས་ལུགས་
ཉི་མ་དྲི་མེད་མཐོང་བ་དཀོན། །དེ་ཕྱིར་བྱིས་པའི་བློ་ཅན་གྱིས་རྨོངས་པའི། །འགྲོ་ཀུན་ཡང་དག་ཟབ་མོའི་
མཁའ་དབྱིངས་སུ། །ནུས་ལྡན་རྣམས་ཀྱི་ཐུགས་རྗེའི་འོད་བཀྱེ་སྟེ། །དགེ་བ་འདི་ཡིས་ཕྱམ་ཅིག་ཡོངས་གྲོལ་
ཤོག །ཡང་དག་ཇི་བཞིན་ཡོངས་བཤད་བསོད་ནམས་དེས། །འགྲོ་ཀུན་གདོད་ནས་དག་པའི་མཁའ་
དབྱིངས་སུ། །མ་འབད་བཞིན་དུ་ངང་གིས་ཡོངས་གྲོལ་ཏེ། །སྐུ་གསུམ་ལྷུན་གྲུབ་ཆོས་ཀྱི་རྒྱལ་པོར་ཤོག །
ཁྲེགས་ཆོད་ཀྱི་ཡང་ཡིག་ནམ་མཁའ་ཀློང་ཡངས་ཞེས་བྱ་བ་ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་
འབྱམས་ཀྱིས་བཀོད་པ་རྫོགས་སོ། །སྔགས་ཀྱི་བདག་མོས་སྲུངས་ཤིག ས་མ་ཡ། ། ། །
ཐོད་རྒོད་ཀྱི་ཡང་ཡིག་ནམ་མཁའ་ཀློང་གསལ་བཞུགས་སོ། །
ནམ་མཁའ་ཀློང་གསལ་ཞེས་བྱ་བ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །མགོན་པོ་གདོད་ནས་
རྫོགས་སངས་རྒྱས། །འོད་གསལ་ཡེ་ཤེས་རིག་ལྔའི་བདག །འཁོར་འདས་ཀུན་གྱི་དཔལ་ཏུ་གྱུར། །ཀུན་ཏུ་
བཟང་ལ་ཕྱག་འཚལ་ལོ། །གདོད་མའི་འོད་གསལ་སྙིང་པོ་ལས། །ཀུན་ཏུ་བཟང་གྲོལ་སེམས་ཅན་འཁྲུལ། །
འཁྲུལ་བའི་ལྡོག་ཚུལ་འབྲས་བུ་རྣམས། །རྒྱུད་ལུང་མན་ངག་ཇི་བཞིན་བཤད། །དང་པོ་གདོད་མའི་སྤྱི་གཞི་
ནི། །ངོ་བོ་རང་བཞིན་ཐུགས་རྗེ་གསུམ། །སྟོང་གསལ་འཆར་གཞི་མ་འགགས་པས། །ནམ་མཁའ་ཉི་ཟླ་མེ་
ལོང་བཞིན། །ཡེ་ནས་ལྷུན་གྲུབ་ཆེན་པོར་གནས། །འཁོར་འདས་གཉིས་སུ་མ་ཆད་པས། །འཆར་གཞི་འཆར་

གནས་ལུང་མ་བསྟན། །ཆོས་ཀུན་འབྱུང་བའི་གཞི་ཞེས་བྱ། །རང་རིག་ཉིད་དང་འདུ་འབྲལ་མེད། །ཡོན་ཏན་
ལྷུན་གྱིས་གྲུབ་པའི་ཕྱིར། །བདེ་གཤེགས་སྙིང་པོ་ཞེས་སུ་བཤད། །ངོ་བོ་སྟོང་པས་རྟག་མ་མྱོང་། །རང་
བཞིན་གསལ་བས་ཆད་མ་མྱོང༌། །ཐུགས་རྗེ་རིག་པས་བེམས་སྟོང་མིན།།གཅིག་དང་ཐ་དད་ལས་གྲོལ་བའི། །
དབྱེར་མེད་སྐུ་གསུམ་འདུ་འབྲལ་མེད། །རང་བཞིན་གཞི་ཡི་སངས་རྒྱས་སོ། །སངས་རྒྱས་མར་མེ་མཛད་པ་
དང། །གདོད་མའི་མགོན་པོ་འོད་མི་འགྱུར། །འོད་དཔག་མེད་ཅེས་བྱ་བར་བཏགས། །དེ་ནི་གདོད་མའི་
གནས་ལུགས་སོ། །དེ་ལས་གཞི་སྣང་ཤར་ཚུལ་ནི། །དཔེར་ན་ཤེལ་ལས་འོད་ཤར་ལྟར། །གཞི་ཡི་ངང་ལས་
གཞི་སྣང་ཤར། །དེ་ཡང་གཞི་ཡི་རྩལ་གསུམ་སྟེ། །ངོ་བོའི་རྩལ་ནི་གོ་འབྱེད་ཡུལ། །རྟོག་མེད་ནམ་མཁའི་
ངང་ཉིད་དུ། །རང་བཞིན་རྩལ་ནི་ཁ་དོག་ལྔ། །ཡེ་ཤེས་རང་གདངས་ཕྱེད་པར་ཤར། །ཐུགས་རྗེའི་རྩལ་ནི་
ཤེས་རིག་ཙམ། །ཡུལ་འབྱེད་ནུས་པའི་ཚུལ་དུ་ཤར། །དེ་ནི་གྲོལ་འཁྲུལ་གཉིས་ཀྱི་གཞི། །ངེས་པ་མེད་པའི་
ལྷུན་གྲུབ་པོ། །དེ་ཚེ་རང་སྣང་རང་རིག་པས། །སྐད་ཅིག་གཅིག་གིས་བྱེ་བྲག་ཕྱེད། །སྐད་ཅིག་གཅིག་གིས་
རྫོགས་སངས་རྒྱས། །ཀུན་ཏུ་བཟང་པོའི་གྲོལ་ཚུལ་ལོ། །སྣང་བའི་ཡེ་ཤེས་རང་འོད་ལ། །རང་ངོ་ཤེས་པས་
ལྷན་ཅིག་པས། །ལྷན་ཅིག་སྐྱེས་པའི་ཡེ་ཤེས་འཆར། །ཤེས་བཞིན་ལུང་མ་བསྟན་བཅོམ་ནས། །ཡེ་སངས་
རྒྱས་ལ་ཡང་སངས་རྒྱས། །གདོད་མའི་དབྱིངས་སུ་མཐར་ཕྱིན་ནས། །ཀུན་གྱི་སྔོན་རོལ་སྟོན་པ་བྱོན། །ལམ་
སྟོན་ཕྱིར་ན་ཐུགས་བརྩེ་བས། །ནུས་པ་ཡེ་ཤེས་ཕྲིན་ལས་རྫོགས། །མ་རིག་སེམས་ཅན་འཁྲུལ་ཚུལ་ནི། །
གཞི་སྣང་ཤར་ཚེ་རང་སྣང་དུ། །རང་ལས་ཤར་བ་མ་རིག་པས། །ལྷན་ཅིག་སྐྱེས་པའི་མ་རིག་བྱུང༌། །འོད་
ལྔས་ཡུལ་ལུས་འཁྲུལ་གཞིར་བྱས། །ཐུགས་རྗེས་སེམས་ཀྱི་འཁྲུལ་གཞི་ཤར། །ངོ་བོ་མ་རིག་འཁྲུལ་གཞི་
བྱུང༌། །དེ་ཚེ་འོད་ལྔའི་སྣང་བ་ལ། །གཞན་འཛིན་རྟོག་པར་འགྱུས་པ་ནི། །ཀུན་ཏུ་བརྟགས་པའི་མ་རིག་གོ །
རྐྱེན་བཞིའི་དམིགས་པ་མ་དག་པས། །གཟུགས་མེད་གཟུགས་དང་འདོད་ཁམས་ཀྱི། །སྲིད་པར་འཁྲུལ་སྣང་
སྣ་ཚོགས་མྱོང༌། །དྷ་དུ་ར་ཉིད་མ་ཤེས་པར། །ཁོང་དུ་ཟོས་པས་འཁྲུལ་སྣང་བཞིན། །བདེ་སྡུག་སྣང་སྲིད་
སྣོད་བཅུད་ཤར། །ཡང་ན་སྣ་ཚོགས་རྨི་ལམ་བཞིན། །གཉིད་གཅིག་ལས་བྱུང་སྣ་ཚོགས་པས། །རིག་པ་ཉིད་
སྟོང་འཁྲུལ་སྣང་ཤར། །ཤར་དུས་འཁྲུལ་སྣང་འཁྲུལ་འཛིན་ཀུན། །གྲུབ་པ་མེད་དེ་སྣང་བ་ཙམ། །དེ་ལྟར་
འཁྲུལ་པའི་སེམས་ཅན་ལ། །གདོད་མའི་འོད་གསལ་སྙིང་པོ་ནི། །ཆད་དང་ལྷག་པ་མེད་པར་གནས། །
སེམས་ཅན་ཀུན་གྱི་སྙིང་དབུས་ན། །རང་རིག་སྟོང་གསལ་རིག་པ་ཉིད། །ངོ་བོ་རང་བཞིན་ཐུགས་རྗེ་སྟེ། །

ཆོས་སྐུ་ལོངས་སྐུ་སྤྲུལ་སྐུར་གནས། །ནང་དབྱིངས་རྣམ་དག་སྒྲོན་མའི་ཀློང་། །རིག་པ་སྐུ་དང་ཐིག་ལེ་ཟེར། །
ལུ་གུ་རྒྱུད་དང་བཅས་པ་ཉིད། །འདུ་འབྲལ་མེད་པར་ངང་གིས་གནས། །དེ་ཡང་རང་རིག་མི་གཡོ་བ། །ཡེ་
ཤེས་གསུམ་གྱི་རང་བཞིན་ཕྱིར། །སྐུ་གསུམ་ལྷུན་གྲུབ་དབྱིངས་སུ་གཅིག །རིག་པའི་གདངས་དང་རླུང་
འདྲེས་པས། །ཀུན་གཞིའི་རྣམ་ཤེས་ཚོགས་དང་བཅས། །འཁོར་བའི་འདུ་བྱེད་ཉིད་དུ་ཤར། །རྩ་བའི་
གནས་ནི་རླུང་ཅན་གྲོང༌། །དེ་ལས་ནང་གི་རྩ་འདབ་དང༌། །ཁ་སྣའི་སྒོར་ནི་འགྱུ་བའི་རྟ། །རིག་གདངས་མི་
ཞོན་སེམས་ཞེས་བྱ། །ཡུལ་དྲུག་འཛིན་ལས་ཉོན་མོངས་སྐྱེས། །དེ་ལས་འཁོར་བ་འདི་བྱེད་ཡིན། །དེ་ནི་
འཁྲུལ་དུས་གནས་ཚུལ་ལོ། །འཁྲུལ་པ་ཇི་ལྟར་ལྡོག་ཚུལ་ལ། །འཁྲུལ་སྣང་འཁྲུལ་འཛིན་སེམས་ལས་བྱུང༌། །
དེས་ན་སེམས་ཉིད་དག་བྱའི་ཕྱིར། །ཡེ་ཤེས་ཉིད་ལ་གོམས་པར་བྱ། །དེ་ཡང་རིག་པའི་ཡེ་ཤེས་ཉིད། །
གོམས་པས་སེམས་འགགས་འཁྲུལ་པ་སྟོང༌། །དེ་ཕྱིར་ཕན་ཚུན་སྤང་འགལ་གྱི། །སེམས་དང་ཡེ་ཤེས་དབྱེ་
བར་བྱ། །ལམ་ནི་སྒྲོན་མ་བཞི་གོམས་པས། །སྣང་བ་བཞི་པོ་མཐར་ཕྱིན་ནས། །ཚེ་འདིར་གྲོལ་བ་བརྩོན་
འགྲུས་རབ། །འབྲིང་རྣམས་བར་དོ་ཐ་མ་རྣམས། །རང་བཞིན་སྤྲུལ་པར་གྲོལ་ཚུལ་གྱིས། །གདམས་པ་
གསུམ་ལ་ནན་ཏན་བྱ། །དང་པོ་ཚེ་འདིའི་གདམས་ངག་ལ། །དམ་པའི་བླ་མ་མཉེས་བྱས་ཏེ། །སྤྲོས་བཅས་
སྤྲོས་པ་མེད་དང༌། །ཤིན་ཏུ་སྤྲོས་མེད་རབ་སྤྲོས་མེད། །རྣམ་པ་བཞི་པོ་རྫོགས་བྱས་ནས། །སྔོན་འགྲོ་དངོས་
གཞི་རྗེས་རྣམས་ཀྱི། །གདམ་ཁྲིད་དག་ནི་རྫོགས་པར་བྱ། །དེ་ནས་དབེན་པས་གནས་སོང་ལ། །ཁྲེགས་
ཆོད་ཐོད་རྒལ་དོན་སྒོམ་མོ། །དེ་ཡང་ལྟ་སྟངས་གཟིགས་སྟངས་བསྟུན། །རླུང་གནད་རབ་ཏུ་དལ་བ་ལས། །
འོག་རླུང་ཅུང་ཟད་བསྡམ་པར་བྱ། །དེས་ནི་བདེ་ཆེན་ཡེ་ཤེས་འཆར། །སྒྲོན་མ་བཞི་ཡི་སྣང་བ་ལ། །མ་
ཡེངས་བསམ་པ་ཟད་པར་བལྟ། །སྒྲོན་མ་རྣམ་བཞི་འདི་ལྟ་སྟེ། །དག་པ་དབྱིངས་ཀྱི་སྒྲོན་མ་དང༌། །རྒྱང་
ཞགས་ཆུ་ཡི་སྒྲོན་མ་དང༌། །ཐིག་ལེ་སྟོང་པའི་སྒྲོན་མ་དང༌། །ཤེས་རབ་རང་བྱུང་སྒྲོན་མའོ། །དབྱིངས་ལ་
རྣམ་པ་གཉིས་ཡིན་ཏེ། །ཕྱི་དབྱིངས་ནམ་མཁའ་སྤྲིན་བྲལ་ལ། །ནང་དབྱིངས་རྣམ་དག་སྒྲོན་མའོ། །དེ་
ཡང་སྙིང་དབུས་འོད་ལྔ་ཡི། །ཕོ་བྲང་མུ་ཁྱུད་བཅས་པའི་གདངས། །ཕྱི་ཡི་ནམ་མཁའ་འཇའ་ཚོན་ལྔའི། །
ཀློང་ན་འོད་ཟླུམ་མུ་ཁྱུད་རིས། །པདྨ་འདབ་མ་བཞི་བཞིས་བརྒྱན། །གཡོ་འགུལ་ཤས་ནི་ཆུང་བར་གནས། །
རྒྱང་ཞགས་ཆུ་ཡི་སྒྲོན་མ་ནི། །མིག་གཉིས་ཨ་འབྲས་དྭངས་པའི་དཀྱིལ། །འོད་གསལ་འཆར་སྒོའི་དྭངས་མ་
སྟེ། །འོད་རྩའི་སྣ་ཉིད་ཟུག་པའོ། །འདིས་ནི་ཡེ་ཤེས་སྣང་བ་འཛིན། །འཁྲུལ་སྣང་མི་འཛིན་གདངས་དང་

ལྡན། །མེ་ལོང་ཡེ་ཤེས་སྒོ་ཞེས་བྱ། །མིག་གི་དབང་རྟེན་དྭངས་པས་ནི། །འཁྲུལ་སྣང་འཛིན་ཕྱིར་འཁོར་བ་ཡི། །
རྣམ་ཤེས་ཉིད་དུ་བཤད་པ་ཡིན། །ཆུ་ཡི་སྒྲོན་མས་ཡེ་ཤེས་ཀྱི། །སྣང་བ་འཛིན་ཕྱིར་མ་འཁྲུལ་པས། །དག་
པའི་རང་བཞིན་ཉིད་དུ་བཤད། །དེས་ན་འདི་གཉིས་ཕྱེད་པ་གཅེས། །ཐིག་ལེ་སྟོང་པའི་སྒྲོན་མ་ནི། །མཐེབ་
མཛུབ་རྩོལ་བས་སྣང་བ་ཡི། །དམར་སེར་ཡེ་ཤེས་ལྔ་ཡི་འོད། །མུ་ཁྱུད་དག་དང་ཡང་དག་ལྡན། །འདི་ནི་
རང་གསལ་སྒྲོན་མ་སྟེ། །ཅི་ཞིག་ཙམ་ན་རྩོལ་མེད་པར། །དབང་པོ་ཡུལ་ལ་སྣང་དུས་ན། །མཚན་མོའང་
ཉིན་བཞིན་སྣང་བར་བྱེད། །ཤེས་རབ་རང་བྱུང་སྒྲོན་མ་ནི། །འོད་སྣང་དེར་གཏད་མི་འགུལ་ཚེ། །ནང་དུ་
རང་རིག་སྤྲོས་དང་བྲལ། །སྟོང་གསལ་ཆོས་ཉིད་ངང་ལ་གནས། །རང་གསལ་མི་རྟོག་ཆེན་པོ་ལས། །ཤེས་
རབ་སྣ་ཚོགས་རང་རྡོལ་དུ། །རང་བཞིན་བབས་ཀྱིས་ཤར་བ་སྟེ། །བདེ་གསལ་མི་རྟོག་ཉམས་དང་བཅས། །
རང་བྱུང་གདོད་ནས་དག་མཉམ་གྱི། །དགོངས་པ་མངོན་དུ་གྱུར་བ་ཡིན། །དེ་ཚེ་ནང་གི་བདག་ཉིད་ནི། །མི་
གཡོ་སྤྲོས་དང་བྲལ་བ་ཡིས། །གསལ་སྣང་ཐོད་རྒལ་ཡེ་ཤེས་ལ། །རང་གཞག་འཕྲོ་འདུ་ཞི་བ་ནི། །ཁྲེགས་
ཆོད་སྟོང་པ་ལྷུན་གྱིས་གྲུབ། །སེམས་འགག་ཆ་ནི་ཁྲེགས་ཆོད་དང༌། །ཡེ་ཤེས་རང་གསལ་ཐོད་རྒལ་གཉིས། །
ཟུང་འཇུག་རང་བྱུང་ཡེ་ཤེས་ཏེ། །སྙིང་ཏིག་གསང་བའི་ལམ་དུ་བཤད། །གང་ཚེ་སྤྲོས་ཀུན་ཉེར་ཞིའི་ཚེ། །
རང་རིག་ཡེ་ཤེས་མངོན་པར་སྣང༌། །དེ་ཕྱིར་དོན་འདི་ཤེས་པར་བྱ། །དེང་སང་དུས་ཀྱི་སྒོམ་ཆེན་ཕལ། །རྟོག་
པ་ཁོལ་བུར་འཆིང་འཆིང་ནས། །མི་རྟོག་ཡེ་ཤེས་ངོས་མ་ཟིན། །སེམས་གནས་བཟང་ཡང་གོང་མ་ཡི། །
བསམ་གཏན་གཟུགས་མེད་རྣམ་བཞིར་གོལ། །སྙིང་ཏིག་བསྒོམ་པར་འདོད་པ་ཡི། །རྣལ་འབྱོར་ཕལ་ཡང་
དེ་དང་འདྲ། །ཡང་ན་ཆད་པ་ནམ་མཁའ་འདྲ། །ལེགས་ཀྱང་གཟུགས་མེད་ཞི་གནས་ཙམ། །ཡང་ན་རྟག་པ་
ཐེར་ཟུག་པ། །འདོད་ལ་ཞེན་པས་བསམ་གཏན་དུ། །གོལ་བའི་རིགས་ཀྱང་ཤིན་ཏུ་མང༌། །དེས་ན་རྟག་ཆད་
ལས་གྲོལ་བའི། །ཡེ་ཤེས་མཆོག་འདི་ཤེས་པར་མཛོད། །ཁྲེགས་ཆོད་ཐོད་རྒལ་སོ་སོ་རུ། །ཞེན་ནས་ཉམས་
ལེན་བྱེད་པ་དེ། །དམུས་ལོང་གཟུགས་ལ་མཇལ་བ་འདྲ། །དབྱིངས་རིག་མ་གོ་གཟུ་ལམས་ཅན། །མགྲིན་
བཟང་རྣམས་ཀྱི་གྲོགས་པོ་ཡིན། །གང་ཚེ་ཆོས་ཉིད་འོད་གསལ་མཆོག །རྣམ་ཀུན་མཆོག་ལྡན་གོམས་པ་
ལས། །མངོན་སུམ་གོང་འཕེལ་ཚད་ཕེབས་དང༌། །ཟད་པའི་སྣང་བ་མཐར་ཕྱིན་ནས། །གདོད་མའི་རང་
བཞིན་མངོན་དུ་གྱུར། །དང་པོ་ཆོས་ཉིད་མངོན་སུམ་ནི། །རིག་པའི་རང་འོད་མཁའ་དབྱིངས་སུ། །ཐིག་ལེ་
ཐིག་ཕྲན་སྣང་བ་ནས། །ལུ་གུ་རྒྱུད་ཀྱི་འདབས་འབྱོར་དུ། །ཐིག་ལེ་སུམ་སྦྲེལ་ཚུན་ཆད་དོ། །དེ་ཚེ་སེམས་

ཀྱང་གཟུང་སར་ཟིན། །འདབ་ཆགས་སྙི་ལ་ཟིན་པ་བཞིན། །འཕྲོ་བར་སྣང་ཡང་གནས་པ་ཡིན། །གཉིས་པ་
ཉམས་སྣང་གོང་འཕེལ་ནི། །སྣང་བ་དེ་ཀུན་གོང་དུ་མཆེད། །དྲྭ་བ་དྲྭ་ཕྱེད་མཆོད་རྟེན་དང༌། །ཟ་འོག་བེར་
ཁྱིམ་ལ་སོགས་པ། །སྣང་བའི་འོད་ཀྱིས་ལུང་པ་ཁེངས། །ཐིག་ལེ་ནང་དུ་ཡི་གེ་དང༌། །ཕྱག་མཚན་ཐོར་
ཚུགས་ལ་སོགས་གསལ། །སེམས་ཀྱང་འཕྲོ་འདུ་ཤས་ཆུང་བ། །རིམས་ཀྱིས་ཟིན་པའི་མི་ལྟར་འགྱུར། །ཡེ་
ཤེས་རང་རིག་སྔོན་བས་གསལ། །མངོན་ཤེས་རྫུ་འཕྲུལ་ཏིང་འཛིན་འགྲུབ། །གསུམ་པ་རིག་པ་ཚད་ཕེབས་
ནི། །སྐུ་ཡི་སྣང་བ་ཤར་བ་དེ། །རང་ལུས་འོད་དུ་གྲོལ་གྱུར་ནས། །རི་བྲག་རྣམས་ལ་ཟང་ཐལ་ལོ། །སེམས་
ཀྱང་མི་འཕྲོ་རླུང་དག་ཕྱིར། །འབྲུམ་ནད་བྱང་བ་ལྟ་བུ་སྟེ། །བསྐྱར་ནས་འོང་བ་མེད་པ་བཞིན། །རྣམ་རྟོག་
ཕྱིས་ནི་སྐྱེ་བ་མིན། །བཞི་པ་ཆོས་ཉིད་ཟད་པ་ནི། །རྡོས་བཅས་ལུས་དང་སེམས་རྟོག་ཟད། །སྣང་བའི་འཕེལ་
ཟད་ཆོས་དབྱིངས་ངང་། །རྟག་ཏུ་འཕོ་འགྱུར་མེད་པར་གནས། །སེམས་དང་སེམས་བྱུང་འགྱུ་བ་ནུབ། །ཀུན་
གཞི་ཆེས་ཕྲའི་དྲི་མ་དག །དེ་ཚེ་སྐྱེ་དང་འཇུག་པ་ལ། །རང་དབང་ཉིད་ནི་ཐོབ་པའོ། །འཇུག་པ་བེམས་པོར་
སྣང་བ་ལ། །རིག་པ་བཅུག་པས་ཆོ་འཕྲུལ་སྟོན། །སྐྱེ་བའི་རང་དབང་ཐོབ་པ་ནི། །དབྱིངས་སུ་ནུབ་པའི་སྐད་
ཅིག་ལ། །སེམས་ཅན་སུམ་སྟོང་རིག་པ་བཅུག །གདོད་མར་གྲོལ་བའི་འབྲས་ལ་སྦྱོར། །དེ་ནི་དེ་ཡི་ཡོན་
ཏན་ནོ། །དེ་ནས་གདོད་མར་རྣམ་གྲོལ་འགྱུར། །དེ་དག་ཚེ་འདིའི་ཉམས་ལེན་ནོ། །གཉིས་པ་བར་དོར་གྲོལ་
ཚུལ་ནི། །ལྷུན་གྲུབ་རང་གནས་གཞི་དེ་ཉིད། །སྒྲིབ་བྱེད་ལུས་སེམས་བྲལ་བའི་ཚེ། །ཇི་ལྟར་གནས་པ་དེ་
ལྟར་སྣང༌། །དེ་ཡང་ངོ་བོ་སྟོང་པ་ཡི། །རང་བཞིན་མི་རྟོག་འོད་གསལ་གཞི། །རྣམ་ཤེས་འོད་གསལ་ཐིམ་
ཚེ་འཆར། །སྣང་བའང་སྣ་ཚོགས་རང་སྣང་ལ། །རང་ངོ་ཤེས་པས་རྣམ་པར་གྲོལ། །དེ་ནས་ལྷུན་གྲུབ་འོད་
གསལ་ནི། །རིགས་ལྔའི་རང་བཞིན་མཚན་དཔེར་ལྡན། །ཚོམ་བུའི་དཀྱིལ་འཁོར་སྣང་བ་ནི། །རང་བཞིན་
ཉིད་ཀྱི་སྣང་བའོ། །དེ་ནས་ཡེ་ཤེས་བཞི་སྦྱོར་ནི། །འོད་ཀྱི་སྣམ་བུ་མངོན་པར་སྣང༌། །དེ་ཡང་རང་བཞིན་
གདངས་སུ་བཤད། །དེ་ནས་ལྷུན་གྲུབ་རིན་པོ་ཆེ། །ཐུགས་རྗེའི་རང་སྣང་འཆར་ཚུལ་ནི། །ཡར་ལ་གྲོལ་
གཞི་ཆོས་སྐུའི་དབྱིངས། །ཐད་ཀར་རང་སྣང་ལོངས་སྐུའི་ཞིང། །མར་ལ་འགྲོ་དྲུག་འཁྲུལ་བའི་གཟུགས། །
དེ་ཚེ་རང་ངོ་ཤེས་ན་གྲོལ། །རང་སྣང་འགྲོ་འདུལ་ཐུབ་པ་ཡིས། །འཁྲུལ་སྣང་སྟོང་བའི་དོན་མཛད་ནས། །
ལོངས་སྐུ་སྤྲུལ་སྐུར་ཐིམ་པ་ཉིད། །ཆོས་སྐུ་ཀ་དག་གདོད་མའི་ས། །གཞོན་ནུ་བུམ་པའི་ངང་དུ་ཐིམ། །ནང་
གསལ་མི་གཡོ་སྤྲོས་བྲལ་བ། །ཆོས་སྐུ་བསམ་མེད་བརྗོད་འདས་ལས། །ལོངས་སྐུ་ཕྱིར་སྣང་དོན་མཛད་དོ། །

དེ་ཚེ་རང་ངོ་མ་ཤེས་ན། །འགྲོ་དྲུག་གནས་སུ་འཇུག་པ་སྟེ། །སྲིད་པའི་བར་དོ་ཉིད་མཐོང་ནས། །ལས་ཀྱི་
མཐོ་རིས་ངན་འགྲོར་འཕེན། །འཁྲུལ་སྣང་བདེ་སྡུག་ཉིད་ལ་སྤྱོད། །དེ་བས་རང་ངོ་ཤེས་པར་གཅེས། །རྒྱས་
པར་གཞན་དུ་བསྟན་པ་ཡིན། །གསུམ་པ་སྤྲུལ་སྐུར་གྲོལ་ཚུལ་ནི། །ཆོས་ཉིད་བདེན་པ་མཐོང་བ་ཡི། །བྱིན་
རླབས་མངོན་སུམ་གནད་ཉིད་ཀྱིས། །མངོན་དགའ་དཔལ་ལྡན་པདྨ་བརྩེགས། །ལས་རབ་གྲུབ་པའི་ཞིང་ལྔ་
རུ། །བགྲོད་དེ་པདྨའི་སྙིང་པོ་ལས། །བརྫུས་སྐྱེས་མཚན་དང་དཔེ་བྱད་ལྡན། །མི་བསྐྱོད་རིན་ཆེན་འོད་དཔག་
མེད། །དོན་ཡོད་རྒྱལ་པོས་དབུགས་དབྱུང་སྟེ། །བར་དོ་མེད་པར་རྫོགས་སངས་རྒྱས། །འདི་ནི་དབང་པོ་ཐ་
མ་རྣམས། །གྲོལ་བའི་ཐབས་དེ་ངོ་མཚར་ཆེ། །གསུམ་པ་འབྲས་བུའི་གྲུབ་ཚུལ་ནི། །གདོན་མའི་འོད་གསལ་
ཉི་མ་ལ། །སྒྲིབ་པའི་དྲི་མ་ལུས་ངག་སེམས། །ཤིན་ཏུ་དག་ཚེ་ཡོན་ཏན་མཆོག །ལྷུན་གྲུབ་མངོན་དུ་སྣང་བ་
ལ། །བྱང་ཆུབ་སངས་རྒྱས་ཞེས་སུ་བརྗོད། །དེ་ཚེ་ཕྱི་ནང་འབྱུང་བ་རྣམས། །དབྱིངས་སུ་ཞི་བས་ལྷ་མོ་ལྔ། །
ཕུང་པོ་རྣམ་དག་སངས་རྒྱས་ལྔ། །རྟོག་ཚོགས་དག་པས་སེམས་དཔའི་ཚུལ། །རང་ལུས་རྣམ་དག་གཞལ་
ཡས་ཁང༌། །ཡུལ་སྣང་དག་པ་ཞིང་ཁམས་ཉིད། །ཉོན་མོངས་དག་པ་ཡེ་ཤེས་ལྔ། །སྟོབས་བཅུ་མི་འཇིགས་
མ་འདྲེས་ཆོས། །ཇི་སྙེད་ཇི་བཞིན་གཟིགས་པ་ཉིད། །གང་ནའང་དཔེ་མེད་དྲང་སྲོང་ཆེ། །སྐུ་དང་ཡེ་ཤེས་
འདུ་འབྲལ་མེད། །ཆོས་སྐུ་དཔག་ཡས་ནམ་མཁའ་འདྲ། །ལོངས་སྐུ་འོད་གསལ་ཉི་ཟླ་བཞིན། །སྤྲུལ་སྐུ་སྣ་
ཚོགས་ཆུ་ཟླ་བཞིན། །འཁོར་བ་ཇི་སྲིད་དོན་མཛད་དོ། །ནོར་བུ་བུམ་བཟང་དཔག་བསམ་གྱི། །ཤིང་བཞིན་
ལྷུན་གྲུབ་དོན་ཀུན་མཛད། །སེམས་དང་སེམས་བྱུང་རབ་འགགས་པས། །རྣམ་པར་རྟོག་མེད་སྤྲོས་ཀུན་ཞི། །
ཡེ་ཤེས་རང་བཞིན་མངོན་གྱུར་པས། །ཇི་སྙེད་ཇི་བཞིན་ཀུན་ཏུ་མཁྱེན། །ཡེ་ནས་ལྷུན་གྲུབ་མངོན་གྱུར་པས། །
འདུས་མ་བྱས་ཤིང་འཕོ་འགྱུར་མེད། །རབ་ཞི་བྱང་ཆུབ་ཡེ་ཤེས་ནི། །གྲོལ་བ་ཀུན་གྱི་འབྲས་བར་བཞེད། །
དེ་ལྟར་རྡོ་རྗེ་སྙིང་པོ་ཡི། །ཐེག་པའི་རང་བཞིན་གསལ་བྱས་པས། །མ་ལུས་སྐྱེ་དགུ་ཐམས་ཅད་ཀུན། །ཀུན་ཏུ་
བཟང་པོའི་ས་ཐོབ་ཤོག །འདི་ནི་རྣམ་དག་ལེགས་པའི་ལམ། །ཚེ་གཅིག་སངས་རྒྱས་བྱང་ཆུབ་སྦྱོར། །དེ་
ཕྱིར་སྐལ་ལྡན་མཁས་རྣམས་ཀྱིས། །གོམས་པ་མཐར་ཕྱིན་མཛད་དུ་གསོལ། །དཔལ་ལྡན་ཡོན་ཏན་མཛོད་
འཆང་བ། །ཀློང་ཆེན་རབ་འབྱམས་རྣལ་འབྱོར་པས། །སྙིང་ཏིག་གསང་བའི་གནད་བསྡུས་ནས། །ཕྱི་རབས་
དོན་ནུ་ལེགས་པར་བཀོད། །དགེ་བས་འབད་མེད་ཡོངས་གྲོལ་ཏེ། །མཐར་ཕྱིན་དོན་གཉིས་ལྷུན་གྲུབ་ཤོག །
ཐོད་རྒལ་གྱི་ཡང་ཡིག་ནམ་མཁའ་ཀློང་གསལ་ཞེས་བྱ་བ་ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་

འབྱམས་ཀྱིས་བཀོད་པ་རྫོགས་སོ། ། ། །
གཉིས་ཀའི་ཡང་ཡིག་ནམ་མཁའ་ཀློང་ཆེན་བཞུགས་སོ།།
ནམ་མཁའ་ཀློང་ཆེན་ཞེས་བྱ་བ། བཅོམ་ལྡན་འདས་དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །དཔལ་
ལྡན་ཡོན་ཏན་དམ་པའི་གཞིར་གྱུར་ཅིང༌། །རྒྱལ་བ་རྒྱལ་སྲས་ཡིད་བཞིན་འབྱུང་བའི་མཛོད། །ཆོས་དབྱིངས་དྲི་
མེད་ཤིན་ཏུ་རྣམ་དག་པ། །མི་གཡོ་སྤྲོས་དང་བྲལ་ལ་ཕྱག་འཚལ་ལོ། །གསང་སྔགས་ཀུན་གྱི་མཐར་ཐུག་སྙིང་
པོའི་དོན། །མངོན་སུམ་འོད་གསལ་རྡོ་རྗེ་སྙིང་པོ་ནི། །ཀུན་དང་མཐུན་ཞིང་ཀུན་ལས་འཕགས་པའི་ཚུལ། །ལུང་
བཞིན་མདོར་བསྡུས་ནས་ནི་གསལ་བར་བྱ། །གཞི་དབྱིངས་ལམ་དང་རྣམ་གྲོལ་འབྲས་བུ་ལས། །དབྱིངས་ནི་
འོད་གསལ་རང་བཞིན་ལྷུན་གྱིས་གྲུབ། །སྟོང་དང་གསལ་དང་རིག་པའི་སྙིང་པོ་ཅན། །རྣམ་པར་དབྱེར་མེད་
ཡོན་ཏན་ཚོགས་མང་ལྡན། །ཉི་བཞིན་ལྷུན་གྲུབ་རང་བཞིན་རྣམ་པར་དག །རྣམ་དབྱེར་བཅས་པའི་དྲི་མས་
ཡེ་སྟོང༌ཞིང༌། །གདོད་ནས་རྣམ་དག་འོད་གསལ་ཆོས་ཉིད་དོ། །འདི་ཡོད་པས་ན་རིག་དང་མ་རིག་ལས། །མྱ་
ངན་འདས་དང་འགྲོ་དྲུག་སྣང་བ་ཤར། །ཤར་ཙམ་ཉིད་ནས་སྙིང་པོའི་དབྱིངས་དེ་ལ། །བཟང་ངན་འཕོ་འགྱུར་
དག་དང་མ་དག་མེད། །ཇི་ལྟར་ནམ་མཁའི་དབྱིངས་ན་འབྱུང་བཞི་ཡི། །འཕོ་འགྱུར་སྣང་བས་གོས་པ་མེད་པ་
བཞིན། །ཀུན་གྱིས་གོ་འབྱེད་འབྱུང་གནས་དབྱིངས་ཞེས་བྱ། །དྲི་བཅས་སེམས་རྟེན་རང་བཞིན་ལྷུན་གྲུབ་པས། །
སེམས་ཉིད་རང་བཞིན་འོད་གསལ་ཞེས་བྱ་ཞིང། །ཉི་དང་སྤྲིན་བཞིན་གློ་བར་དྲི་མ་ཡིས། །བསྒྲིབས་ཕྱིར་
ཁམས་ཞེས་དུས་རང་ཉིད་གནས་ཕྱིར། །ཐོག་མེད་ཆོས་ཁམས་དགེ་བ་ཞེས་བརྗོད་ཅིང༌། །གནས་ལུགས་ཡིན་
ཕྱིར་དོན་དམ་བདེན་པར་བཏགས། །བསམ་ཡུལ་འདས་ཕྱིར་ཤེས་རབ་ཕ་རོལ་ཕྱིན། །འདུས་མ་བྱས་ཕྱིར་
ལྷུན་གྲུབ་དཀྱིལ་འཁོར་ཉིད། །སྟོབས་སོགས་ཡོན་ཏན་རྒྱ་མཚོའི་མཛོད་ཉིད་ཕྱིར། །བདེར་གཤེགས་སྙིང་པོས་
འགྲོ་ཀུན་ཁྱབ་ཅེས་གསུངས། །རང་ལ་ཡོད་ཀྱང་མ་མཐོང་བསྒྲིབས་པའི་དཔེས། །ས་འོག་གཏེར་དང་བུམ་ནང་
མར་མེ་དང༌། །སྦྲན་པའི་འབྲས་དང་ས་ནང་བདེ་གཤེགས་དང༌། །གོས་རུལ་རིན་ཆེན་འདམ་རྫབ་ནོར་བུ་དང༌། །
པད་ནང་སྦྲང་རྩི་རྡོ་ཁམས་རིན་ཆེན་དང༌། །གྱད་ཀྱི་ནོར་བུ་དངུལ་འདམ་གསེར་ཉིད་དང༌། །ལྗོན་ཤིང་འབྲས་
དང་འོ་མའི་མར་ཉིད་དང༌། །སྟོང༌གསུམ་དར་ཡུག་ཆེན་པོ་ལ་སོགས་པས། །ཉེ་བར་མཚོན་ཏེ་ལུང་ལས་

གསུངས་དེ་བཞིན། །རིག་ཁམས་སྙིང་པོས་འགྲོ་ཀུན་ཡོངས་ལ་ཁྱབ། །འདི་ནི་ངེས་དོན་སྙིང་པོའི་གཞི་ཞེས་བྱ། །
དེ་ལྟའི་དབྱིངས་ལས་རང་རིག་རྣམ་གྲོལ་ཞིང༌། །སྐད་ཅིག་བྱེ་བྲག་ཕྱེད་པས་སངས་རྒྱས་ཏེ། །གདོད་མའི་
མགོན་པོ་ཡོན་ཏན་ཕ་རོལ་ཕྱིན། །ནང་གི་ཇི་བཞིན་གཟིགས་པ་རྣམ་དག་པས། །དང་པོ་སངས་རྒྱས་ཆོས་
ཚོགས་རྣམ་པར་གཞག །དུས་རིང་བརྟག་དཀའ་ཐོག་མ་མེད་དབྱིངས་སུ། །མ་རིག་དབང་གིས་འགྲོ་དྲུག་
འཁྲུལ་པ་ནི། །སེམས་ཅན་ཆུང་ངུ་ངན་སོང་གསུམ་དང་ནི། །འབྲིང་པོ་མི་དང་ཆེན་པོ་ལྷ་ཉིད་དེ། །མ་རིག་ལས་
བྱུང་རྒྱལ་བས་གསུང་དེ་བཞིན། །རང་རང་གནས་དང་ལོངས་སྤྱོད་བདེ་སྡུག་རྣམས། །གཉིད་མྱོས་པ་ལས་རྨི་
ལམ་ཤར་བ་བཞིན། །སྣང་སྲིད་སྣོད་བཅུད་སྣ་ཚོགས་མངོན་པར་སྣང༌། །བདེ་གཤེགས་སྙིང་པོ་དོན་གྱི་ཀུན་
གཞིས་སྟེང་། །དང་པོ་མ་རིག་ཤེས་བཞིན་ལུང་མ་བསྟན། །བག་ཆགས་སྣ་ཚོགས་ཀུན་གཞི་འཁོར་བའི་རྟེན། །
དེ་ལས་ཀུན་གཞིའི་རྣམ་ཤེས་ཉིད་དང་ནི། །སྒོ་ལྔའི་ཤེས་དང་དཔྱོད་བྱེད་ཡིད་དང་ནི། །ཉོན་མོངས་ཅན་ཡིད་
རྣམ་ཤེས་ཚོགས་བརྒྱད་ཤར། །དེ་ཡི་ལས་དང་ཉོན་མོངས་འདུས་བྱས་ཏེ། །ཡུལ་དང་དོན་དང་ལུས་སུ་བག་
ཆགས་པས། །འཁྲུལ་སྣང་སྣ་ཚོགས་བདེ་སྡུག་རྒྱུན་མི་འཆད། །ཟོ་ཆུའི་ཁྱུད་མོ་བཞིན་དུ་འཁོར་བ་ཡིན། །
མདོར་ན་འཁོར་བར་འཁྲུལ་བའི་རྩ་བ་ནི། །མ་རིག་ཉིད་དེ་དེ་ལས་གཟུང་དང་འཛིན། །དེ་ཡིས་ལས་དང་ཉོན་
མོངས་འདུས་བྱས་པས། །འབྲས་བུ་སྲིད་པའི་བདེ་སྡུག་སྣ་ཚོགས་སྣང༌། །རྐྱེན་ལས་སྐྱེས་ཕྱིར་གློ་བུར་འདུས་
བྱས་ཕྱིར། །མི་བདེན་བསླུ་བ་འཁྲུལ་བའི་རང་བཞིན་ཡིན། །གཡོ་བའི་ཀུན་རྟོག་གིས་སྤྲུལ་འཇིག་རྟེན་པ། །མི་
བརྟན་འཇིག་པའི་ཆོས་དེ་འདུས་བྱས་ཕྱིར། །མ་རིག་མི་འདྲ་དེ་ལས་གཟུང་འཛིན་གྱིས། །འདུ་བྱེད་སྐྱེས་བུའི་
མཐེབ་མཛུབ་དང་འདྲ་ཞིང༌། །ལས་ནི་འཕེན་བྱེད་གཞུ་མོའི་སྲད་བུ་འདྲ། །ལེན་པ་ལྟོང་འདྲ་སེམས་ཅན་མདའ་
དང་འདྲ། །ཉོན་མོངས་འབེམ་འདྲ་བདེ་སྡུག་སོ་སོར་སྣང༌། །དེ་ཕྱིར་ཀུན་འབྱུང་ལས་སྐྱེས་འབྲས་བུ་ནི། །སྡུག་
བསྔལ་ཉོན་མོངས་ཀྱིས་མནར་འཁོར་བ་པ། །ལས་ཟད་ཉོན་མོངས་གྲོལ་བའི་གོ་སྐབས་དཀའ། །སྐད་ཅིག་
སྐད་ཅིག་ཀུན་རྟོག་རྒྱུ་ལས་ནི། །འབྲས་བུ་ཕྱི་ཕྱིར་བདེ་སྡུག་ངང་གིས་འབྱུང། །དེ་བས་དེ་ལས་ལྡོག་པའི་ཐབས་
འཚལ་ལོ། །དེ་འདྲའི་འཁོར་བ་ཉེས་མང་མཚོ་གཏེར་ལས། །བསྒྲལ་ཕྱིར་རྒྱལ་བས་ཆོས་ཀྱིས་གྲུ་གསུང་ཏེ། །
སྣ་ཚོགས་ཐེག་པའི་འཇུག་སྒོ་བསམ་མི་ཁྱབ། །འདི་ནི་མཐར་ཐུག་ངེས་པའི་སྙིང་པོ་ཡིན། །མདོ་རྒྱུད་མན་ངག་
རྩེ་མོ་འོད་གསལ་ལམ། །བདེ་གཤེགས་སྙིང་པོའི་གནས་ལུགས་ཇི་ལྟ་བར། །མངོན་སུམ་ཉམས་སུ་ལེན་པའི་
མན་ངག་དོན། །འཁོར་བ་སྦྱང་ཕྱིར་མྱང་འདས་མངོན་གྱུར་ཕྱིར། །སྟོང་དང་སྣང་བའི་འཇུག་སྒོ་རྣམ་པ་གཉིས། །།

ཁྲེགས་ཆོད་དང་ནི་ཐོད་རྒལ་ཞེས་བྱའོ། །
༈ དང་པོ་ཁྲེགས་ཆོད་དོན་གྱི་དགོངས་པ་ནི། །འཁོར་བའི་འཁྲུལ་སྣང་འཁྲུལ་རྟོག་ཇི་སྙེད་ཀུན། །གློ་བུར་ཡིན་
ཕྱིར་བསྒྲིབ་ཕྱིར་བསླུ་བའི་ཕྱིར། །རྐྱེན་ལས་སྐྱེས་ཕྱིར་འཇིག་ཕྱིར་མི་བདེན་ཕྱིར། །སེམས་དང་སེམས་བྱུང་
སེམས་ཀྱི་སྣང་བ་ཀུན། །མི་རྟག་མི་བདེན་གསག་གསོབ་ཡ་མ་བརླ། །སྒྱུ་མ་སྨུག་རྒྱུ་ཆུ་ཡི་ཟླ་བ་དང༌། །སྒྲ་
བརྙན་སྤྲུལ་པ་དྲི་ཟའི་གྲོང་དང་ནི། །བྲག་ཆ་རྨི་ལམ་བཞིན་ཏུ་ངོ་བོ་མེད། །རབ་རིབ་ཅན་ལ་སྐྲ་ཤད་སྣང་
བཞིན། །མེད་ལ་གསལ་སྣང་རྟེན་འབྱུང་རྒྱུ་འབྲས་ཉིད། །སྣང་དུས་ཉིད་ནས་རང་བཞིན་འགགས་མེད་པས། །
འཁོར་བའི་ཆོས་ཀུན་ཡེ་ནས་མ་སྐྱེས་སོ། །ཇི་ལྟར་རྨི་ལམ་སྒྱུ་མའི་སྐྱེ་འགགས་ལྟར། །སྐྱེ་བར་སྣང་ཡང་མ་སྐྱེས་
སྟོང་པའི་ངང༌། །གནས་པར་སྣང་ཡང་མི་གནས་སྟོང་པའི་ངང༌། །འགགས་པར་སྣང་ཡང་མི་འགགས་འགགས་
རྒྱུ་མེད། །ཡེ་ནས་མེད་པས་སྐྱེ་བ་མི་སྲིད་ཅིང། །མ་སྐྱེས་པ་ལས་གནས་པ་ག་ལ་སྲིད། །མི་གནས་པ་དེ་ནམ་
ཡང་འགག་ཏུ་མེད། །ཇི་ལྟར་མོ་གཤམ་བུ་ཡི་སྐྱེ་འགགས་བཞིན། །མིང་ཙམ་བརྡ་ཙམ་སྣང་ངོར་བཏགས་པ་
ཙམ། །དཔྱད་ན་གཟུགས་ནི་ཆ་ཤས་དངོས་མེད་པས། །མོ་གཤམ་བུ་འདྲ་རང་བཞིན་མེད་པ་ཉིད། །སྒྲ་དང་དྲི་
རོ་རེག་དང་ཡིད་ཀྱི་ཆོས། །དོན་གྱི་འཛིན་པ་རྟོག་པའི་རང་བཞིན་ཡང༌། །ཁ་དོག་ངོས་གཟུང་དུས་གསུམ་
དཔྱད་པས་ན། །ཆ་ཤས་དང་མེད་མོ་གཤམ་བུ་འདྲ་བར། །གཅིག་དང་དུ་མའི་རང་བཞིན་མི་དམིགས་པས། །
མཁའ་འདྲ་མ་སྐྱེས་གདོད་ནས་དག་པ་ཉིད། །དེ་ལྟར་དཔྱད་ན་གང་འཁོར་གང་ཞིག་འཁོར། །འཁོར་དང་
འཁོར་ས་མེད་པའི་ཆོས་རྣམས་ལ། །དངོས་པོ་བདག་ཏུ་འཛིན་པས་ཅི་ཞིག་བྱ། །སེམས་ནང་ཆོས་འདི་གཞི་
མེད་སྟོང་པ་སྟེ། །བདག་མེད་སྤྲོས་དང་བྲལ་ཞིང་མཚན་མ་མེད། །གདོན་ནས་མ་སྐྱེས་རང་བཞིན་རྣམ་པར་དག །
རྣམ་ཀུན་སྟོང་པའི་ཆོ་འཕྲུལ་སྣང་བ་ཙམ། །ཕྱི་རོལ་སྣང་འདི་གཟུང་བའི་ཡུལ་མེད་དེ། །ཆ་ཤས་དངོས་
མེད་རང་བཞིན་ཀུན་དང་བྲལ། །དེ་ཉིད་འཛིན་པའི་སེམས་འདི་དངོས་མེད་དེ། །ཁ་དོག་དབྱིབས་མེད་ངོ་བོ་
ངོས་གཟུང་མེད། །དེ་ཕྱིར་ཆོས་ཀུན་མ་སྐྱེས་སྟོང་པའི་ངང༌། །གཟུང་དང་འཛིན་པ་གཉིས་མེད་ཟུང་འཇུག་མེད། །
གཅིག་དང་ཐ་དད་བྲལ་བའི་ཆོས་ཉིད་དོ། །འཁོར་བ་མེད་པས་སེམས་ངོར་སྣང་བ་ཡི། །མྱ་ངན་འདས་མེད་
རྟེན་མེད་ཆོས་ཅན་བཞིན། །ལྟོས་པ་ལོག་པས་ལྟོས་ཆོས་ལྡོག་པ་ཉིད། །མྱ་ངན་མེད་པས་མྱ་ངན་འདས་པ་མེད། །
ལས་དང་ཉོན་མོངས་བདེ་སྡུག་འཁྲུལ་པ་ཡང༌། །རང་བཞིན་འགགས་མེད་ནམ་མཁའི་མེ་ཏོག་བཞིན། །རྣམ་
ཀུན་མེད་སྣང་སྟོང་པར་ལ་བཟླའོ། །མདོར་ན་འཁོར་བས་བསྡུས་པའི་ཆོས་རྣམས་ཀུན། །ཀུན་བརྟགས་ཉིད་

ཕྱིར་སྟོང་དང་མཚན་མ་མེད། །རང་བཞིན་ཆད་ཕྱིར་སྤྲུལ་པ་སྒྱུ་མ་བཞིན། །དོན་ལ་མེད་པར་ཡང་དག་མཁྱེན་
པར་མཛོད། །དེ་ལྟར་འཁྲུལ་པ་མི་བདེན་སླུ་བའི་ཕྱིར། །མ་འཁྲུལ་བསླུ་མེད་སྙིང་པའི་དོན་ལ་འཇུག །དེ་ཡང་
སྣང་སྲིད་དངོས་དང་དངོས་མེད་ཀུན། །རང་བཞིན་སྟོང་པའི་ངང་དུ་ཐག་ཆོད་ནས། །ཕྱི་ནང་ཡུལ་སེམས་གང་
ཡང་མི་བསམ་པར། །རང་གསལ་སྤྲོས་དང་བྲལ་བའི་ངང་དེར་སྒོམས། །འབྱུང་འཇུག་རེ་དོགས་ཆད་པའི་བྱང་
ཆུབ་སེམས། །གཏང་བཞག་འགྲོ་འོང་མེད་པའི་དོན་མཐོང་འགྱུར། །འདི་ནི་ངེས་དོན་མདོ་རྒྱུད་ཀུན་ལས་
གསུངས། །སྤྲོས་ཀུན་ཞི་བས་ཁྲེགས་ཆོད་ཅེས་སུ་བཏགས། ། ༈ དེ་ནས་ཐོད་རྒལ་དོན་གྱི་གནས་ལུགས་ནི། །
སྙིང་པོའི་ཁམས་དེ་དངོས་སུ་ལམ་དུ་བྱེད། །དེ་ཡང་རང་རིག་གདོད་མའི་དབྱིངས་དེ་ཉིད། །ངོ་བོ་སྟོང་པས་
མཚན་མར་མེད་ན་ཡང༌། །རང་བཞིན་གསལ་པས་འོད་གསལ་ཁ་དོག་ལྡན། །ཐུགས་རྗེ་རིག་པའི་གནད་དེ་
གོམས་བྱ་བ། །བུམ་ནང་མར་མེ་བུམ་པའི་ཁར་གསལ་ལྟར། །ཆུ་ཡི་སྒྲོན་མས་ཤེལ་གྱི་རྩ་ནང་ནས། །རང་
གདངས་འོད་ལྔ་ཐིག་ལེ་གདངས་གསལ་བ། །སྤྲིན་བྲལ་མཁའ་དབྱིངས་དག་པའི་ཀློང་དུ་ཤར། །དེ་ཉིད་མཐོང་
བས་རིག་གདངས་མཐོང་བའི་ཕྱིར། །ཆོས་ཉིད་མངོན་སུམ་སྣང་བ་མཐོང་ཞེས་བརྗོད། །དེ་ཡང་འབྲས་མིང་རྒྱུ་
ལ་བཏགས་པ་སྟེ། །ཉི་མའི་ཟེར་ལ་ཉི་མར་བཏགས་པ་བཞིན། །གཞལ་བྱའི་དོན་ལ་རབ་ཏུ་མི་བསླུ་བར། །
འཁྲུལ་སྣང་མཐོང་ལས་ཁྱད་པར་ཕྱེ་བ་ནི། །ནོར་བུ་སྒྲོན་མེའི་འོད་ལ་དེར་ཞེན་པས། །ལྡོག་པར་འདྲ་ཡང་དོན་
བྱེད་ཁྱད་ཞུགས་བཞིན། །སྒོམ་དུས་འོད་གསལ་སྣང་བ་མཆོག་ཏུ་བཤད། །ཐ་མལ་སྣང་འདི་འཁྲུལ་བ་ཉིད་
ཡིན་པས། །དེ་ལ་སོར་བཞག་འཁྲུལ་སྣང་ཕྱི་ཕྱིར་འཕེལ། །དེ་བཞིན་འཁྲུལ་རྟོག་ལམ་དུ་སུས་བྱེད་པ། །
འཁྲུལ་བའི་རྒྱུ་འབྲས་ཉིད་ལས་ཐར་དུས་མེད། །དེ་བས་མ་འཁྲུལ་འོད་གསལ་སྣང་བ་དང༌། །སེམས་འགགས་
ཡེ་ཤེས་ལམ་དུ་བྱེད་པ་གཅེས། །དེ་ཡང་མི་གཡོ་མཉམ་པར་བཞག་པའི་ཚེ། །འོད་གསལ་དམིགས་གཏད་རིག་
པ་དྲངས་ཕྱེད་པས། །གནས་ལུགས་གཅིག་ལ་སྣང་ལུགས་ཉམས་གསུམ་སྐྱེ། །ངོ་བོའི་གདངས་ལས་མི་རྟོག་
སྤྲོས་དང་བྲལ། །རང་བཞིན་གདངས་ལས་རང་གསལ་གསལ་དྭངས་ཕྱེད། །ཐུགས་རྗེའི་གདངས་ལས་རིག་
བདེ་རྒྱུན་མི་ཆད། །སྐུ་གསུམ་ཉམས་ནི་ནམ་མཁའི་མཐའ་དང་མཉམ། །དེ་ཉིད་གོམས་པས་སྣང་བ་རྣམ་བཞི་
ལས། །དང་པོ་ཆོས་ཉིད་མངོན་སུམ་དུས་ཉིད་དུ། །ཚོགས་ལམ་དང་ནི་ཉམས་རྟོགས་མཚུངས་པ་སྟེ། །ལུས་
ཚོར་སེམས་ཆོས་ཞེན་པ་ངང་གིས་བྲལ། །དགེ་འཕེལ་གནད་ཀྱིས་མི་དགེ་ངང་གིས་འགྲིབ། །ཏིང་འཛིན་གྲུབ་
པས་མངོན་ཤེས་རྫུ་འཕྲུལ་འགྲུབ། །དེ་ནས་ཉམས་སྣང་གོང་དུ་འཕེལ་བའི་ཚེ། །སྦྱོར་ལམ་ཉིད་མཚུངས་དད་

དང་བརྩོན་འགྲུས་ལྡན། །དྲན་པ་ཏིང་འཛིན་ཤེས་རབ་དབང་འབྱོར་ཞིང༌། །ཉོན་མོངས་ཕྱོགས་བཅོམ་སྟོབས་
ཆེན་གཉེན་པོ་ཉིད། །ཤིག་སྲོ་མེད་ཅིང་རྨི་ལམ་ཉིད་ཀྱང་དག །ངན་སོང་རྒྱུན་ཆད་བདེན་པའི་ཚིག་ཀྱང་འགྲུབ། །
དེ་ནས་རིག་པ་ཚད་ཕེབས་སྣང་བ་ནི། །ཐོག་མ་བར་དང་ཐ་མའི་རིམ་པ་བཞིན། །མཐོང་སྒོམ་ཞིང་དང་ཏིང་
འཛིན་རྫུ་འཕྲུལ་སོགས། །གོང་ནས་གོང་མཐོང་ཁམས་ཀྱི་ཡོན་ཏན་མཐོང༌། །དེ་ཡང་རྫ་བུམ་ཤེལ་ལམ་འཇའ་
ཚོན་དུ། །རིམ་གྱིས་འགྱུར་དཔེའི་མར་མེ་སྣང་བ་ལྟར། །ཁམས་ལ་སྒྲིབ་པའི་དྲི་མ་དག་སྟོབས་ཀྱི། །ཡོན་ཏན་
གོང་འཕེལ་གསར་དུ་སྣང་བ་བཞིན། །དོན་ལ་སྔ་ཕྱིར་ཡོན་ཏན་འཕེལ་འགྲིབ་མེད། །སྤྲིན་མཐོང་ཉི་བཞིན་
བདེ་གཤེགས་སྙིང་པོའི་དོན། །མངོན་དུ་མཐོང་བས་དཔེས་གསུངས་རིག་པར་བྱ། །དེ་ཡང་བུས་པ་བཙས་མ་
ཐག་པ་ཡིས། །ཁྱིམ་ནང་མཐོང་ལས་ཉི་མ་མཐོང་པ་དང་། །བར་མས་ཁང་སྟེང་རྒན་པོའི་རི་རྩེ་ནས། །ཉི་མཐོང་
བཞིན་ཏེ་མཐོང་སྒོམ་ཆོས་ཉིད་འདྲ། །དེ་ཡང་ཉི་མ་མཐོང་བ་ཁྱད་མེད་ལྟར། །བདེར་གཤེགས་སྙིང་པོ་མཐོང་
པར་ཁྱད་མེད་ཀྱང༌། །ཉི་འོད་སྣང་བ་མཐོང་གང་ཡུལ་གྲུ་གཅིག །རྒྱལ་ཁམས་ཁྱབ་མཐོང་བཞིན་དུ་སྙིང་པོ་ཡི། །
རང་འོད་ཡོན་ཏན་མཐོང་བའི་ཁྱད་པར་ཆེ། །ཇི་ལྟར་མཐོང་ཟིན་དོན་དེ་སྒོམ་པ་ནས། སྒོམ་ལས་ཉིད་དང་རྣམ་
པ་འདྲ་ན་ཡང༌། །གསར་དུ་སྣང་བས་ཡོན་ཏན་མི་འདྲ་བ། །ཉི་དང་ཉི་འོད་མཐོང་བའི་དཔེས་ཤེས་བྱ། །དོན་
འདིར་ཆོས་ཉིད་རྟོགས་པའི་རང་བཞིན་ལ། །གསལ་དང་མི་གསལ་རྒྱ་ནི་ཆེ་ཆུང་གིས། །ཁྱད་པར་གཉིས་ཀ་
ལྟར་ཡིན་དཔེས་མཚོན་ན། །དམུས་ལོང་རབ་རིབ་ཅན་དང་མིག་དག་པས། །ཉི་མ་འཇལ་ཚེ་དམུས་ལོང་ཅི་ལ་
འཇལ། །རབ་རིབ་ཅན་གྱིས་ཅུང་ཟད་མ་དག་མཐོང༌། །མིག་དག་པས་ནི་སྒྲིབ་པ་མེད་མཐོང་བཞིན། །སོ་སོའི་
སྐྱེ་བོ་དམུས་ལོང་དང་འདྲ་བས། །སྙིང་པོའི་ངོ་བོ་དངོས་སུ་མི་མཐོང་བས། །མོས་སྤྱིས་མཇལ་ཞིང་ཐོས་བསམ་
གཏན་ལ་ཕེབས། །དེ་ལས་སྐབས་འདིར་ཉི་འོད་མཐོང་བ་བཞིན། །སྙིང་པོ་མཐོང་ལ་རབ་དུ་ཉེ་བས་ན། །ཚུལ་
འདི་ཐེག་པའི་རྩེར་གྱུར་འཕགས་པ་ཡིན། །དར་གྱིས་བསྒྲིབས་པའི་བུམ་པར་ལྟ་བ་བཞིན། །ཁམས་དེའི་སྒྲིབ་
པ་རྣམ་བཅུ་རིམ་བྱང་ནས། །སྙིང་པོའི་བུམ་པ་རབ་ཏུ་གསལ་བྱེད་ཡིན། །དེས་ན་སྙིང་པོའི་ངོ་བོ་མཐོང་བ་ལ། །
མཐོང་སྒོམ་འདྲ་ཡང་དྲི་མའི་བྱེ་བྲག་གིས། །གསལ་དང་མི་གསལ་ཁྱད་པར་བྱེ་བ་ནི། །ཉི་ལྟར་སྙིང་པོའི་ངོས་ནི་
གཞལ་བ་ཡིན། །འོད་ལྟར་གདངས་སམ་སྣང་བའི་ཆ་ནས་ནི། །ཡོན་ཏན་ལ་ཡང་རྒྱ་ནི་ཆེ་ཆུང་ཡོད། །སྒྲིབ་རེ་
དག་པའི་སྟོབས་ཀྱིས་ཡོན་ཏན་རེ། །སྣང་འགྱུར་ཁང་ནང་ཁང་ཐོག་རི་རྩེ་ཡི། །ཉི་འོད་ཅི་བཞིན་རྒྱ་ནི་ཆེ་ཆུང་
མཐོང༌། །ཡང་ན་མེ་ལོང་རྡུལ་གྱིས་ཕྱོགས་རེ་ཉིད། །དག་པའི་གཟུགས་བརྙན་སྣང་བ་འཕེལ་བ་བཞིན། །ཚུལ་

འདི་རིག་པའི་སྒོ་ནི་མཆོག་ཏུ་བཟང་། །འདི་ཉིད་དུ་ནི་སྣང་བ་གོང་ནས་གོང་། །ལྔ་ལྡན་དབྱིངས་ནས་ལྷ་ཡི་སྐུར་
སྣང་བ། །ཞིང་ཁམས་བརྒྱ་སྟོང་བྱེ་བ་མཐོང་བ་སྟེ། །ཏིང་འཛིན་ཡོན་ཏན་གཟུང་སྤྲིན་སྙིང་པོ་ཅན། །དང་པོའི་
སར་ནི་བརྒྱ་ཕྲག་བཅུ་གཉིས་གནས། །གོང་ནས་གོང་མར་སྟོང་ཕྲག་འབུམ་ཕྲག་གནས། །རྒྱ་མཚོའི་རྡུལ་སྙེད་
དག་གི་ཚུལ་དང་གཅིག །གསང་སྔགས་འོག་མར་དཀྱིལ་འཁོར་ལྷུན་གྲུབ་ཉིད། །མངོན་སུམ་མཐོང་བའི་ཚུལ་
ཡང་འདི་ཉིད་དོ། །དེ་བས་ཡང་དག་ལམ་དུ་ཕྱིན་པའི་རྟགས། །ས་ལམ་དྲོད་ཚད་ཡོན་ཏན་མི་བསླུ་བས། །ས་
བོན་འཕེལ་ལས་མྱུ་གུ་ལོ་འདབ་འབྲས། །རིམ་གྱིས་འབྱུང་བཞིན་ཚུལ་འདི་མཚུངས་པར་འདོད། །དབྱིངས་ལ་
ཡོད་པའི་ཡོན་ཏན་ཇི་སྙེད་པ། །དྲི་མ་བྲལ་བས་སྣང་བ་ཆོས་ཉིད་ཡིན། །དེང་སང་རྣལ་འབྱོར་ཆེན་པོར་རློམ་པ་
དག །ས་ལམ་མི་ཤེས་སྟོང་རྐྱང་ཆད་པ་ཅན། །ཟང་ཐལ་ཆིག་ཆོད་རྟགས་ཚད་མེད་ཅེས་སྟོན། །རྨོངས་པ་དེ་
ཀུན་ངན་སོང་མུན་པར་འཁྱམས། །ཡང་དག་སྙིང་པོའི་དོན་ལ་བསྐུར་འདེབས་ཕྱིར། །ལམ་ངན་དེ་འདྲ་ཐོས་
པར་མི་བྱ་ན། །ཉམས་སུ་ལེན་ཅིང་བསམ་པ་སྨོས་ཅི་འཚལ། །ནམ་མཁའ་སྟོང་ཆད་འཇིག་རྟེན་རྒྱང་འཕེན་
ལུགས། །བདེ་གཤེགས་བཀའ་དང་འགལ་བས་རིང་དུ་སྤང༌། །དེ་ཕྱིར་འོད་གསལ་ས་ལམ་ཡོན་ཏན་མཆོག །
གོམས་པ་ལས་ནི་མི་བསླུ་ངེས་པར་འབྱུང༌། །འདི་འདྲའི་ལམ་ཟབ་གུས་པའི་གཙུག་གིས་བསྟེན། །དེ་ནས་ཆོས་
ཉིད་ཟད་པའི་སྣང་བ་ནི། །རབ་དག་ས་གསུམ་ཀུན་རྟོག་དྲི་མའི་ཚོགས། །མངོན་སུམ་ཟད་ཕྱིར་རྡོས་བཅས་
ལས་ཟད་ཕྱིར། །འཁྲུལ་སྣང་ཟད་ཕྱིར་ཟད་པ་ཞེས་ནི་བརྗོད། །སྣང་བ་ཡེ་ཤེས་འོད་གསལ་ཆེན་པོ་སྟེ། །ཡིད་
དང་འཛིན་དང་རྣམ་པར་རྟོག་པ་ནུབ། །ཞིང་དང་ཡེ་ཤེས་ཆོས་ལ་རང་དབང་ཐོབ། །དེ་ཕྱིར་སྒོམ་ལམ་ཆོས་ཉིད་
ཟད་པ་ན། །རྩོལ་བས་བསྒོམ་མེད་རང་བཞིན་ཤུགས་ཀྱིས་བགྲོད། །རྒྱ་མཚོའི་གཟིངས་དང་ཁྱུང་ཆེན་མཁའ་
ལྡང་བཞིན། །སྐྱེ་དང་འཇུག་པའི་དབང་ཐོབ་དོན་གཉིས་འགྲུབ། །མི་རྟོག་ཡེ་ཤེས་ཉི་མ་གཅིག་ཏུ་གནས། །
ཡོན་ཏན་བརྗོད་འདས་སེམས་དང་སེམས་བྱུང་ནུབ། །ཕྲ་བ་སྦྱང་ཕྱིར་ཏིང་འཛིན་ངང་གིས་འབྱུང༌། །འདི་ནི་
དག་པའི་སེམས་ཅན་རིག་འཛིན་ཆེ། །རྣམ་ཀུན་ཡེ་ཤེས་ཞིང་ལ་སྤྱོད་པ་ཡིན། །དེ་ལྟར་ལམ་མཆོག་སྣང་བ་རྣམ་
བཞི་ཡི། །སྣང་བ་སྙིང་པོའི་གདངས་གསལ་གོང་འཕེལ་ཡང༌། །ངོ་བོ་མི་འགྱུར་ཉི་མའི་སྙིང་པོ་དང༌། །འོད་ཀྱི་
ཕྱོགས་བཞིན་ཀུན་ཏུ་ཤེས་པར་བྱ། །དབྱིངས་འདིའི་རང་བཞིན་འོད་གསལ་ཉིད་ངོ་ན། །དུས་གསུམ་འཕོ་འགྱུར་
མེད་པས་རྣམ་དབྱེར་མེད། །ལམ་དང་དྲི་མར་སྣང་བའི་རྣམ་པ་ཡང་། །གློ་བུར་དྲི་བཅས་སྣང་བའི་དབང་
གིས་ཕྱེད། །འདི་ལྟར་རྣམ་པར་ཤེས་པའི་ཚོགས་བརྒྱད་ལས། །མཐོང་བསྒོམ་ལམ་གྱུར་རིག་པ་ཚད་ཕེབས་སུ། །

ཉོན་ཡིད་ལྡོག་པས་འཁོར་བའི་མྱ་ངན་བརྒལ། །བརྒྱད་པར་ཡིད་ཤེས་ལྡོག་པས་མི་རྟོག་ཐོབ། །སྒོ་ལྔའི་རྣམ་
ཤེས་ལྡོག་པས་ཞིང་ཁམས་དག །བཅུ་པར་ཀུན་གཞིའི་རྣམ་ཤེས་ལྡོག་པ་ཡིས། །ཡེ་ཤེས་ཕ་རོལ་ཕྱིན་མཆོག་
གཟུངས་སྤྲིན་ལྡན། །ཟད་པའི་སར་རྫོགས་རྒྱུན་མཐའི་སྐད་ཅིག་ལ། །སློབ་ལམ་ལྡོག་པས་ཀུན་གཞིའི་བག་
ཆགས་ཀྱི། །ས་ཡང་རྡོ་རྗེ་ལྟ་བུའི་ཏིང་འཛིན་མཆོག །རབ་ཏུ་ཐོབ་པས་དྲི་མ་ཀུན་དང་བྲལ། །དེ་ཕྱིར་སྣང་བ་
བཞི་ལྡན་ལམ་གྱི་ཆོས། །མ་ལུས་རྫོགས་ནས་བྱང་ཆུབ་སྙིང་པོར་འགྲོལ། ། ༈ དེ་ནས་མཐར་ཕྱིན་འབྲས་བུའི་
གྲོལ་ཚུལ་ནི། །ལམ་དང་ལམ་གྱི་སྤང་བྱ་ཀུན་ཟད་ཚེ། །སེམས་དང་སེམས་བྱུང་རྟེན་དང་བཅས་པ་ཀུན། །ཆོས་ཀྱི་
དབྱིངས་སུ་འཇུག་པར་རབ་ཞི་སྟེ། །ཉི་མཁའ་སྒྲིབ་པའི་སྤྲིན་ཚོགས་དེངས་པ་བཞིན། །ཆོས་སྐུའི་དབྱིངས་ན་
གཟུགས་སྐུའི་དཀྱིལ་འཁོར་ནི། །འོད་གསལ་རང་བཞིན་གང་ཡིན་མངོན་དུ་གྱུར། །དེ་ཚེ་ཆོས་སྐུ་སྤྲོས་བྲལ་
སྟོང་པའི་མཁར། །འོད་གསལ་ལོངས་སྐུ་མཚན་རྫོགས་དཔེ་བྱད་འབར། །སངས་རྒྱས་ཁམས་དང་སངས་རྒྱས་
བྱང་ཆུབ་སྟེ། །སྟོབས་བཅུ་མི་འཇིགས་མ་འདྲེས་ཆོས་རྣམས་དང༌། །ཐུགས་རྗེ་དཔག་མེད་ལྷུན་གྲུབ་ཡོན་ཏན་
ཚོགས། །ཇི་སྙེད་ཇི་བཞིན་གཟིགས་པ་མཐར་ཐུག་པས། །བདེ་གཤེགས་ཡོན་ཏན་རྒྱ་མཚོའི་ཕ་རོལ་ཕྱིན། །དེ་
ལྟའི་ངང་ལས་གདུལ་བྱའི་འཇིག་རྟེན་དུ། །སྣ་ཚོགས་སྤྲུལ་སྐུ་མི་ཟད་འཕྲོ་བ་ནི། །ཆུ་ཟླའི་ཚུལ་བཞིན་ཀུན་
ལ་སྣང་བ་སྟེ། །གདུལ་བྱའི་ལས་དང་རྒྱལ་བའི་བྱིན་རླབས་དག །རྟེན་འབྲེལ་དབང་གིས་སྣ་ཚོགས་དེ་ལྟར་
སྣང༌། །འདི༌ནི༌མཛད་པའི་ཕྲིན་ལས་བསམ་མི་ཁྱབ། །སྤྲུལ་སྐུ་དེ་དག་སྣང་བའི་དུས་ཉིད་ནས། །གདུལ་བྱའི་
རང་སྣང་ཙམ་དེ་དོན་ལ་མེད། །ཆུ་ཟླ་བཞིན་ཏེ་མེད་སྣང་སྟོང་པའི་གཟུགས། །མ་སྐྱེས་ཕྱིར་ན་མི་གནས་འགག་
པ་མེད། །མེད་བཞིན་སྣང་སྟེ་གདུལ་བྱའི་མོས་བློར་སྣང་། །ཇི་ལྟར་སྐར་ཚོགས་སྟོན་ཟླའི་དཀྱིལ་འཁོར་ནི། །ཆུ་
ནང་རྙོག་དང་བྲལ་བར་སྣང་ན་ཡང༌། །གཟའ་སྐར་མེད་དེ་དེ་ཡི་གཟུགས་བརྙན་ཙམ། །ཆུ་ཡི་དྭངས་ལ་རབ་ཏུ་
སྣང་བར་ཟད། །ཆུ་ཟླ་མ་སྐྱེས་འགགས་པར་མི་འགྱུར་བ། །དེ་ལྟར་ཁྱབ་བདག་སྤྲུལ་པའི་དཀྱིལ་འཁོར་ནི། །
གདུལ་བྱའི་ཆུ་སྣོད་མཚོར་ནི་སྣང་གྱུར་ནས། །ཆོས་རབ་སྟོན་དང་མངོན་འབྱུང་དཀའ་བ་སྤྱོད། །མྱ་ངན་འདས་
དང་མི་སྣང་གྱུར་པ་ཡང༌། །འགྲོ་སེམས་ཉིད་དེ་དོན་ལ་གྲུབ་པ་མེད། །མེད་བཞིན་སྣང་སྟེ་ཐུགས་རྗེའི་ཕྲིན་ལས་
ཡིན། །དེས་ན་གདུལ་བྱའི་སེམས་ཅན་ཆུ་དང་ནི། །འདུལ་བྱེད་ཟླ་བའང་དཔྱད་ན་དངོས་མེད་དེ། །འཁྲུལ་སྣང་
མེད་ཕྱིར་འདུལ་བྱེད་སྟོན་པ་མེད། །མེད་སྣང་རྨི་ལམ་སྒྱུ་མའི་ཚུལ་ཙམ་དུ། །སྣང་སྲིད་སྣོད་བཅུད་སྤྲུལ་སྐུའི་
སྟོན་པ་རྣམས། །ངོ་བོ་མེད་ལ་སྣང་བར་ཤེས་པར་མཛོད། །ཁམས་དེའི་རང་བཞིན་འོད་གསལ་བས་ན་དེ། །

སྦྱང་བྱའི་གཞི་དང་སྦྱར་བྱའི་དྲི་མ་དང༌། །སྤྱོད་བྱེད་ཆོས་དང་སྦྱངས་པའི་འབྲས་བུ་བཞིར། །གསང་སྔགས་མཆོག་
ལས་དེ་སྐད་གསུངས་དེའི་ཕྱིར། །སྦྱང་གཞི་འོད་གསལ་སྙིང་པོ་རྣམ་དག་ཉིད། །རང་རིག་དུས་གསུམ་འཕོ་
འགྱུར་མེད་པ་ནི། །དཔེ་རྣམས་ཀྱིས་ནི་ཇི་སྙེད་གསུངས་པར་ཟད། །སྦུར་བྱའི་དྲི་མ་ལུས་ངག་ཡིད་གསུམ་སྟེ། །
འདོད་གཟུགས་གཟུགས་མེད་མཐོང་སྒོམ་སྤང་བྱའི་ཆོས། །ཁམས་དེ་སྒྲིབ་པའི་ངོ་བོར་སྐྱེས་པ་ནི། །ཉི་མ་སྤྲིན་
བཞིན་དེ་ལྟར་གནས་པའོ། །ལུས་ཀྱིས་རང་བཞིན་བསྒྲིབས་ཏེ་འོད་གསལ་མེད། །ངག་གིས་ཐུགས་རྗེ་བསྒྲིབས་
ཏེ་ཉེ་བར་སྦྲེལ། །སེམས་ཀྱིས་ངོ་བོ་བསྒྲིབས་ཏེ་ཁོལ་བར་བཅིངས། །ཁམས་གསུམ་བག་ཆགས་བསགས་པས་
གནས་ལུགས་བསྒྲིབས། །རྟག་ཏུ་འཁོར་བར་བག་ཆགས་འཁྲུལ་སྣང་སྤྱོད། །འདི་ལྟར་སེམས་དང་སེམས་ལ་
སྣང་ངོ་ཅོག །སྒྲིབ་པའི་རང་བཞིན་སྦྱང་བྱའི་ཆོས་སུ་གསུངས། །སྦྱོང་བྱེད་ལམ་ནི་དྲི་མའི་གཉེན་པོ་སྟེ། །དབང་
དང་གདམས་པའི་རང་བཞིན་ཇི་སྙེད་པའོ། །ཆོས་ཀུན་སྟོང་དང་མཚན་མ་སྨྱོན་པ་མེད། །མ་སྐྱེས་ནམ་མཁའ་རྨི་
ལམ་སྒྱུ་མ་བཞིན། །འཁྲུལ་སྣང་བདེན་པ་མེད་པར་ཤེས་བྱས་ནས། །མ་འཁྲུལ་འོད་གསལ་འཕོ་འགྱུར་མེད་
བསྒོམས་པས། །བརྩོན་འགྲུས་རབ་རྣམས་ཚེ་འདིར་གྲོལ་བ་ཡིན། །གོམས་པ་འབྲིང་རྣམས་བར་དོར་གྲོལ་བ་
སྟེ། །ལུས་སེམས་རྒྱ་ལས་རིག་པ་གྲོལ་བ་ན། །བུམ་པ་ཆག་པས་མར་མེ་གསལ་བ་བཞིན། །འདི་ལྟར་གསང་
སྔགས་རྡོ་རྗེ་ཐེག་པ་ལས། །རྩོལ་བས་སྦྱངས་དང་ཚོགས་གཉིས་རྫོགས་པ་དང༌། །རང་བཞིན་ཉིད་ཀྱིས་རྩ་ཁམས་
གྲོལ་བ་ལས། །གདོད་མའི་ཡེ་ཤེས་མངོན་དུ་གསལ་བར་གསུངས། །དེ་ཕྱིར་ཚེ་འདིའི་སྣང་བ་ནུབ་པ་ན། །རླུང་
སེམས་རིམ་འདུས་དབུ་མར་ཐིམ་པ་ལས། །འོད་གསལ་བདེ་ཆེན་མི་རྟོག་འཆར་བ་སྟེ། །དེ་ཚེ་ངོ་བོའི་ཆ་ལས་
སྐད་ཅིག་བཞི། །སྣང་མཆེད་ཐོབ་དང་ཉེ་བར་ཐོབ་པའོ། །རང་བཞིན་ཆ་ལས་ཕྱིར་སྣང་སངས་རྒྱས་ཞིང༌། །འོད་
གསལ་སྟུག་པོ་བཀོད་པའི་ཞིང་ཁམས་མཐོང༌། །ཐུགས་རྗེའི་ཆ་ནི་རིག་པར་སྐྱེས་པས་ན། །རང་སྣང་རིག་པའི་
དབྱིངས་སུ་གནས་པ་ནི། །སྐད་ཅིག་གཅིག་གིས་བྱེ་བྲག་ཕྱེད་པའི་མཐུས། །སྐད་ཅིག་གཅིག་གིས་རྫོགས
སངས་རྒྱས་ཞེས་གསུངས། །དེ་ཚེ་སྤྱན་དང་མངོན་ཤེས་ཤར་བའི་ཕྱིར། །མ་འཁྲུལ་འཁྲུལ་གཞི་འཁྲུལ་བའི་
རྒྱུར་རིག་ནས། །དུག་ནད་སོས་པའི་རྒྱུས་ལ་མཁས་པ་དག །ཕྱི་ནས་དུག་དེ་ཟ་བར་མི་བྱེད་ལྟར། །ལས་ཀྱི་
མངོན་ཤེས་རྒྱུ་འབྲས་རིག་པ་ཡིས། །མ་འཁྲུལ་གནས་ནས་འཕོ་འགྱུར་མེད་པ་ཡིན། །དེ་ཕྱིར་བར་དོར་གྲོལ་
བའི་ཚུལ་འདི་ནི། །གསང་ཆེན་ཀུན་ལས་རབ་ཏུ་གསུངས་པས་ན། །སྐལ་ལྡན་རྣམས་ཀྱིས་གུས་པས་བསྟེན་
པར་བྱ། །དེ་ལྟར་ཤར་ཡང་མ་རིག་སེམས་ཅན་པ། །ཡང་འཁོར་ཡང་འཁྲུལ་ཤིང་རྟའི་འཕང་ལོ་འདྲ། །སྲིད་པ་

བར་དོར་ལས་ཀྱི་སྣང་བ་འཆར། །རྡོས་བཅས་མེད་པས་དེ་ལ་བརྟེན་པས་རླུང༌། །མེད་ཕྱིར་སེམས་ཀྱང་དེ་ཚེ་
མེད་སྙམ་ན། །དེ་ལྟར་མ་ཡིན་སྤྱིར་གྱི་ལུས་ལ་གསུམ། །རྡོས་བཅས་འོད་གསལ་ཡིད་ཀྱི་རང་བཞིན་ལ། །
སེམས་ཀྱི་རྒྱུད་རྟེན་ཉོན་མོངས་རླུང་སེམས་རྒྱུ། །དང་པོ་རྡོས་བཅས་ཤ་ཁྲག་ལུས་འདི་ནི། །རགས་པར་གྲུབ་
ཕྱིར་རླུང་ཡང་རགས་པའི་ཕྱིར། །སེམས་ཀྱང་རགས་པས་ཤིན་ཏུ་རྒོད་པའི་ཕྱིར། །གདུལ་དཀའ་ཀུན་རྟོག་ཅན་
ཞེས་རབ་ཏུ་བསྟན། །འདོད་ལྷ་ལྷ་མིན་མི་དང་དུད་འགྲོ་སོགས། །འདོད་པའི་ཁམས་ལ་རང་བཞིན་ཤེས་ཆེའོ། །
འདི་ཐུལ་པ་ལ་ཡེ་ཤེས་ལྷག་པར་གསལ། །འོད་གསལ་འཇའ་ཚོན་ལུས་ནི་གཟུགས་ཀྱི་ཁམས། །བསམ་གཏན་
བཞི་པོའི་ལྷ་ལ་མངོན་དུ་གྱུར། །འབྱུང་བཞི་དྭངས་པའི་རང་བཞིན་འཇའ་ཚོན་ལུས། །སྔོན་གྱི་དགེ་འབྲས་
སྟོབས་ལས་བྱུང་བ་ལ། །སེམས་ཀྱི་རྒྱུད་རྟེན་རགས་པར་མེད་པས་ན། །རླུང་སེམས་ཞི་བ་བསམ་གཏན་རྣམ་པ་
བཞི། །བག་ཆགས་བཅས་པའི་སེམས་དང་སེམས་བྱུང་རྟེན། །བག་ལ་ཉལ་ཕྱིར་རབ་ཏུ་ཆེས་ཕྲའི་ཕྱིར། །
རགས་པ་མེད་ཕྱིར་ས་བོན་ཚུལ་དུ་ལྡན། །དེ་ཡང་འཁོར་བའི་ས་པས་བསྡུས་པའི་ཕྱིར། །བསམ་གཏན་དེ་ཡི་
སྲིད་པར་འཆང་བྱེད་ཡིན། །ཡིད་ཀྱི་ལུས་དེ་གཡོ་དང་མི་གཡོ་གཉིས། །གཡོ་བ་བར་དོའི་འགྲོ་བ་ཉིད་དང་ནི། །
མནར་མེད་ལ་སོགས་དམྱལ་བ་ཁ་ཅིག་བཞིན། །རྡོས་བཅས་མེད་ཀྱང་ཡོད་པར་འཛིན་པ་སྟེ། །རྨི་ལམ་ནང་གི་
སྣང་བ་དེ་དང་འདྲ། །རྨི་ལམ་ཡིད་ལུས་བདེ་སྡུག་མྱོང་བ་ལྟར། །དམྱལ་བ་བར་དོའི་བདེ་སྡུག་ཚུལ་དེ་བཞིན། །
རང་རང་ལས་དང་ཉོན་མོངས་དབང་གིས་འཆིང༌། །གཡོ་བྱེད་ཡིད་ལུས་བག་ཆགས་རྟེན་དེ་ལ། །བག་ཆགས་
རླུང་ཡོད་རླུང་དེས་སེམས་སྣང་གིས། །འཁྲུལ་སྣང་འཁྲུལ་འཛིན་མ་ལུས་ཇི་སྙེད་འབྱུང། །དེ་ཕྱིར་གཡོ་བྱེད་ཡིད་
ལུས་ཉིད་ཤེས་བྱ། །མི་གཡོ་ཡིད་ཀྱི་ལུས་ནི་ཏིང་འཛིན་དུ། །སེམས་དང་སེམས་བྱུང་ནུབ་པར་གནས་པ་སྟེ། །
དབྱེ་ན་གཟུགས་མེད་ཡིད་ཀྱི་ལུས་དང་ནི། །ཉན་རང་ལྷག་མེད་འགོག་པའི་མཉམ་གཞག་སྟེ། །མ་རིག་པ་ཡི་
བག་ཆགས་མ་སྤངས་ཕྱིར། །རེ་ཞིག་ཞི་ཡང་ཕྱི་ནས་ལྡང་དགོས་སོ། །དེ་ཚེ་ཆེ་ཕྲའི་ཤེས་པ་མི་གསལ་བ། །ཞི་
གནས་ངང་དུ་རང་བཞིན་གནས་པའི་དཔེ། །འོ་མའི་ནང་ན་དངོས་སུ་མར་མེད་ཀྱང༌། ། ཆེས་ཕྲའི་དབྱིངས་ན་
ཡོད་བཞིན་བག་ལ་ཉལ། །ཤིན་ཏུ་ཕྲ་མོས་སྙིང་པོ་སྒྲིབ་པའི་ཕྱིར། །ཕྱི་ནས་སྐྱེ་འགྱུར་དེ་ལྟར་གནས་པས་ན། །
ཡིད་ཀྱི་ལུས་ལ་སེམས་ཀྱི་རྒྱུད་བརྟེན་ནས། །བདེ་གཤེགས་སྙིང་པོའི་ཁམས་སྒྲིབ་གྱུར་པ་ཡིན། །དེས་ན་འདི་
ཀུན་རབ་ཏུ་ཤེས་པ་གཅེས། །རིག་པས་འདོར་ཕྱིར་ལུས་ཞེས་བཤད་པ་སྟེ། །བདེ་གཤེགས་སྐུ་ནི་མི་གཡོ་འཕོ་
འགྱུར་མེད། །རང་བཞིན་འདུས་མ་བྱས་ཕྱིར་ལྷུན་གྲུབ་ཕྱིར། །འཕོ་དང་འགྱུར་བ་མེད་ཅེས་གསུངས་པ་ཡིན། །

རྣལ་འབྱོར་གྲུབ་པ་འོད་ཀྱི་ལུས་དེ་ཉིད། །སྒྲིབ་པ་སྤང་ཕྱིར་སྙིང་པོའི་རང་བཞིན་ཕྱིར། །བསམ་གཏན་ལུས་དང་
ཁྱབ་པར་ཤིན་ཏུ་ཆེ། །རྣམ་སྨིན་བག་ཆགས་དག་ལས་སྐྱེས་པ་དང༌། །བག་ཆགས་མ་སྐྱེས་ལྷུན་གྲུབ་ཁྱད་པར་
འཕགས། །གང་ཕྱིར་རང་བཞིན་སྤྲུལ་སྐུའི་བགྲོད་ཚུལ་ཡང༌། །རང་སྣང་དག་ཕྱིར་མངོན་སུམ་བྱིན་རླབས་ཕྱིར། །
ངང་གིས་སྣང་བ་རིག་པའི་ཡོན་ཏན་ཡིན། །དེ་ཕྱིར་ཆོས་ཚུལ་རིན་ཆེན་སྙིང་པོའི་དོན། །འོད་གསལ་མངོན་སུམ་
ལྷུན་གྲུབ་ངོ་མཚར་འཕགས། །དེ་ལྟར་རབ་ཟབ་མདོ་རྒྱུད་སྙིང་པོ་དང་། །མཐུན་སྦྱར་ཡིད་ཆེས་མཁས་པའི་
འཇུག་ངོགས་འདི། །ཐེག་མཆོག་འོད་གསལ་སྙིང་པོའི་རྣལ་འབྱོར་པ། །ཀློང་ཆེན་རབ་འབྱམས་བཟང་པོས་
ལེགས་པར་བཀོད། །དགེ་བ་དེ་ཡིས་མཁའ་མཉམ་སེམས་ཅན་ཀུན། །ལྷུན་གྲུབ་ཡངས་པ་ཆེན་པོའི་གནས་
བགྲོད་ནས། །སྐུ་དང་ཡེ་ཤེས་འདུ་འབྲལ་མེད་པ་ཡིས། །རང་གཞན་དོན་གཉིས་ལྷུན་གྱིས་གྲུབ་པར་ཤོག །
གཉིས་ཀའི་ཡང་ཡིག་ལུང་དོན་མཐུན་པ་ནམ་མཁའ་ཀློང་ཆེན་ཞེས་བྱ་བ། ཐེག་པ་མཆོག་གི་རྣལ་འབྱོར་པ་ཀློང་
ཆེན་རབ་འབྱམས་ཀྱིས་བཀོད་པ་རྫོགས་སོ།། །།
༄༅། །ནམ་མཁའ་ཀློང་ཆེན་གྱི་བསྡུས་དོན་འོད་ཀྱི་ཕྲེང་བ་བཞུགས་སོ།།
ནམ་མཁའ་ཀློང་ཆེན་གྱི་གནས་རྒྱ་ཆེར་བཤད་པ་ལ་གསུམ་སྟེ། མན་ངག་བཤད་པ་ལ་འཇུག་པ་རྒྱུའི་དོན། ལུས་
དངོས་ཀྱི་དོན་ཡོངས་སུ་རྫོགས་པ་འཇུག་གི་དོན། དང་པོ་ལ་གསུམ་སྟེ། མཚན་གྱི་དོན། མདོ་དང་རྒྱས་པའི་
ཕྱག་གི་དོན། བརྩམ་པར་དམ་བཅའ་བའོ། །སྤྱི་དོན་གཉིས་པ་ལུས་དངོས་ཀྱི་དོན་རྒྱས་པར་བཤད་པ་ལ་
གསུམ་སྟེ། ལམ་གཞི་དབྱིངས་ཀྱི་ངོ་བོ། ལམ་གྱི་རང་བཞིན། ལམ་མཐར་ཕྱིན་པའི་འབྲས་བུའོ། །དང་པོ་
ལ་དགུ་སྟེ། དབྱིངས་ཀྱི་གོ་དོན་ངོས་གཟུང་། ཡོད་ཀྱང་མ་མཐོང་། ཡོད་པའི་དཔེ་ད གོད། ཀུན་ཏུ་བཟང་
པོའི་གྲོལ་ཚུལ་གཏན་ལ་དབབ། མ་རིག་སེམས་ཅན་གྱི་འཁྲུལ་ཚུལ་ངོས་གཟུང་བ་དང༌ ། ཉོན་མོངས་ཀྱི་
མཚོན་དཔེ་གསལ་བར་བྱེད་པའོ། །དོན་གཉིས་པ་ལམ་དངོས་ཀྱིས་གཏན་ལ་དབབ་པ་ལ་གཉིས་ཏེ། ལམ་
སྤྱིའི་འགྲེལ་དགོད་པ་དང༌། བྱེ་བྲག་རྒྱས་པར་བྱེད་པའོ། །དེ་ལ་གཉིས་ཏེ་ངོ་བོ་ཁྲེགས་ཆོད་ཀྱི་གནས་མདོ་སྤྱི་སྒོས།
དེ་ལས་འཁོར་འདས་ཀྱི་འཆར་ཚུལ་བྱེ་བྲག་ཏུ་བྱེད། དབྱིངས་ཀྱི། རང་བཞིན་སྤྱིར་བསྟན་པ་དང་། ལྷུན་གྲུབ་ཐོད་རྒལ་
གྱི་རང་བཞིན་བྱེ་བྲག་ཏུ་བཤད་པའོ། །དང་པོ་ལ་གསུམ་སྟེ། འཁོར་བ་འཁྲུལ་པའི་རང་སྣང་དོན་ལ་ཡོད་

མྱོང་བར་གཏན་ལ་དབབ་པ། མེད་སྣང་མཚོན་དཔེ་གཞི་འབྲས་སྟོང་པ་ཆེན་པོར་ཐག་གཅད། གཟུང་འཛིན་
གཞི་ནས་དག་པ་གདོད་མའི་དབྱིངས་སུ་ལ་བཟླ་བའོ། །གཉིས་པ་ལྷུན་གྲུབ་ཐོད་རྒལ་གྱི་རང་བཞིན་བྱེ་བྲག་ཏུ་
བཤད་པ་ལ་བདུན་ཏེ། ཐོད་རྒལ་དོན་གྱི་འབྲེལ་དགོད་པ། གདངས་གསུམ་སོ་སོའི་རང་བཞིན་ངོས་གཟུང་བ།
སྣང་བཞི་སོ་སོའི་འཆར་ཚུལ་ལས། ཆོས་ཉིད་མངོན་སུམ་གྱི་སྣང་བ་སྤྱིར་དགོད། ཉམས་གོང་འཕེལ་གྱི་སྣང་
བ་བྱེ་བྲག་ཏུ་བཤད། རིག་པ་ཚད་ཕེབས་ཀྱི་སྣང་བ་རྫོགས་པར་བསྟན། ཆོས་ཉིད་ཟད་པའི་སྣང་བ་གཏན་ལ་
དབབ། དེ་ཐམས་ཅད་ཀྱི་དོན་བསྡུའོ། །རིག་པ་ཚད་ཕེབས་ཀྱི་སྣང་བ་རྫོགས་པར་བསྟན་པ་ལ་དོན་བདུན། ངོ་
བོ་ངོས་གཟུང་། མཚོན་དཔེས་གཏན་ལ་དབབ། མཚོན་དཔེའི་དོགས་པ་དགག གསལ་བའི་དཔེ་བརྗོད། ཡོན་
ཏན་གྱི་འཆར་ཚུལ་བསྟན། རྨོངས་པའི་ལོག་རྟོག་དགག །ཡང་དག་པའི་དོན་བསྡུ་བའོ། །དེ་ཐམས་ཅད་ཀྱི་
དོན་བསྡུ་བ་ལ་གཉིས་ཏེ། སྣང་བཞིའི་གདངས་ཀྱི་འཕེལ་འགྲིབ་ངོས་གཟུང་བ་དང༌། ཀུན་གཞི་རྣམ་ཤེས་དང་
བཅས་པའི་ལྡོག་ཚུལ་གཏན་ལ་དབབ་པའོ། །དོན་གསུམ་པ་མཐར་ཕྱིན་པའི་འབྲས་བུ་ལ་བདུན་ཏེ། དག་པ་
གཉིས་ལྡན་གྱིས་ངོས་གཟུང༌། སྐུ་གསུམ་ལྷུན་འགྲུབ་ཀྱི་འབྲས་བུ་གཏན་ལ་དབབ་པའོ། །ཐུགས་རྗེ་ཕྲིན་ལས་
ཀྱི་མཛད་པ་སོ་སོར་དབྱེ་བ། མཛད་ཚུལ་སྤྲུལ་སྐུའི་མཐུན་དཔེ་གཏན་ལ་དབབ། སྦྱང་གཞི་སྦྱོང་བྱེད་ཀྱི་གོ་དོན་
སོ་སོར་བླང་། ལུས་གསུམ་སོ་སོའི་རྣམ་པར་དབྱེ་བ་བསྟན། ཞར་ལ་སྤྲུལ་སྐུའི་བགྲོད་ཚུལ་གཏན་ལ་དབབ་
པའོ། །སྦྱང་གཞི་སྦྱོང་བྱེད་ཀྱི་གོ་དོན་སོ་སོར་བླང་བ་ལ་བཞི་སྟེ། སྦྱང་གཞི་རིགས་ཀྱི་རང་བཞིན། སྦྱང་བྱ་དྲི་
མའི་ཆོས། སྦྱོང་བྱེད་ལམ་གྱི་ངོ་བོ། སྦྱངས་འབྲས་འབྲས་བུའི་རང་བཞིན་བསྟན་པའོ། །ལུས་གསུམ་སོ་སོའི་
རྣམ་དབྱེ་བསྟན་པ་ལ་གསུམ་སྟེ། སྤྱིའི་འགྲེལ་དགོད། བྱེ་བྲག་ཏུ་སོ་སོར་བཤད། ཐེ་ཚོམ་གྱི་གནས་སྤང་བའོ། །
གཉིས་པ་བྱེ་བྲག་སོ་སོར་བཤད་པ་ལ་གསུམ་སྟེ། རྡོས་བཅས་ཤ་ཁྲག་གི་ལུས། དངས་པ་འོད་ཀྱི་ལུས། དྲན་པ་
ཡིད་ཀྱི་ལུས་སོ། །དེ་ལ་གཉིས་ཏེ། རྣམ་རྟོག་ཡིད་ཀྱི་ལུས་དང༌། རྟོག་མེད་ཏིང་ངེ་འཛིན་གྱི་ལུས་སོ། །གསུམ་
པ་ཐེ་ཚོམ་གྱི་གནས་སྤང་བ་ལ་གཉིས་ཏེ། ལུས་དང་སྐུའི་ཁྱད་པར་བསྟན་པ་ལ། འོད་ལུས་གཉིས་ཀྱི་ཁྱད་པར་
བསྟན་པའོ། །སྤྱི་དོན་གསུམ་པ་ཡོངས་སུ་རྫོགས་པ་མཇུག་གི་དོན་ལ་གསུམ་སྟེ། རྩོམ་པ་པོའི་གང་ཟག་བསྟན་
པ། དགེ་བ་བྱང་ཆུབ་ཏུ་བསྔོ་བ། མཚན་རྫོགས་པ་མཇུག་གི་དོན་གསལ་བར་བཤད་པའོ། །གཉིས་ཀའི་རྒྱབ་
ཡིག་ནམ་མཁའ་ཀློང་ཆེན་གྱི་འགྲེལ་པ་བསྡུས་འགྲེལ་འོད་ཀྱི་ཕྲེང་བ་ཞེས་བྱ་བ། རང་བཞིན་རྫོགས་པ་ཆེན་
པོའི་རྣལ་འབྱོར་པ་ཀློང་ཆེན་རབ་འབྱམས་ཀྱིས་བུམ་ཐང་ཐར་པ་གླིང་དུ་སྦྱར་བ་དགེའོ། ། ། །

༄༅། །བདེ་སྟོང་བདུད་རྩིའི་སྤྲིན་ཕུང་བཞུགས་སོ། །
བདེ་ཆེན་བྱང་ཆུབ་མཆོག་གི་གནས། །ཡེ་ཤེས་རྒྱ་མཚོའི་ངང་ཉིད་ལ། །དང་པོ་ཉིད་དུ་ཕྱག་འཚལ་ཏེ། །བདུད་
རྩིའི་སྤྲིན་ཕུང་གསལ་བར་བཤད། །རྣལ་འབྱོར་པ་གང་ཞིག་ལས་ཀྱི་ཕྱག་རྒྱ་ལ་བརྟེན་ནས། སྙིང་པོའི་དོན་ལ་
འཇུག་པར་འདོད་པས། ཁམས་བདེ་ཆེན་བྱང་ཆུབ་སེམས་ཀྱི་གདམས་ངག་ཉམས་སུ་བླང་པ་ལ་ལྔ་སྟེ། ཕྱག་
རྒྱའི་ངོ༌བོ། སྔོན་འགྲོའི་རྩལ་སྦྱང༌། དངོས་གཞིའི་ཉམས་ལེན། རྗེས་ཀྱི་བྱ་བ། བསྒོམས་པའི་ཕན་ཡོན་ནོ། །
དང་པོ་ལ་དྲུག་ལས། ཕྱག་རྒྱའི་རང་བཞིན་ནི། སྤྱིར་དད་པ་དང་སྙིང་རྗེ་ཆེ་བ། བརྩོན་འགྲུས་དང་ཤེས་རབ་ཆེ་
བ། སྒྲུབ་པ་པོ་ལ་གུས་ཤིང་གསང་ཐུབ་པ། བདེ་བ་ཆེ་ཞིང་ཡིད་དུ་འོང་བ། ངང་རྒྱུད་དལ་ཞིང་ཕྱི་ཐག་རིང་བ་
ཡིན་ལ། ཁྱད་པར་དུ་དུང་ཅན་མ་ནི་པོངས་ཆུང་ལ་སྐྲ་ལི། བྱད་ཟླུམ་ལ་སོ་ཚགས་དམ། མདོག་དཀར་ལ་དལ་
ཆགས་པ་སྟེ། པདྨའི་ཟེ་བ་གཡས་དྲང་པོ་ན་བདེ་བའི་རྩ་ཡོད་པས་དེར་གཏད་དོ། །པདྨ་ཅན་ནི་མདོག་ནག་ཅིང་
ཡན་ལག་རགས་པ། ཁྲོ་མོ་འདྲ་ཞིང་སྐད་སྦོམ། སྐྲ་ནག་ཅིང་ཤུགས་དྲག་པ་སྟེ། པདྨའི་ཟེའུ་འབྲུའི་རྩེ་ལ་རྩ་ཡོད་
པས་དེར་གཏད་དོ། །བ་ལང་ཅན་ནི་གཟུགས་ཕྲ་ཞིང་མདོག་སེཪ་སྐྲ་ཁམ་ཞིང་སྐད་ཕྲ། སོ་སྲབ་ཅིང་རྒྱན་ལ་
དགའ་བ་སྟེ། པདྨའི་ཟེའུ་འབྲུའི་འོག་དྲང་པོའི་སོར་བཞིའི་གཏིང་ན་རྩ་ཡོད་པས་དེར་གཏད་དོ། །རི་མོ་ཅན་ནི་
མདོག་སྔོ་ལ་བོངས་ཆེ། སྨྲ་ལ་དགའ་ཞིང་སྐད་ཆེ་བ་སྟེ། བཤང་བའི་ལམ་དངོས་ཀྱི་སྟེང་ན་རྩ་ཡོད་པས་དེར་
གཏད་དོ། །ཕྱག་རྒྱ་དགུག་པ་ལ་གསུམ་ལས། འཁོར་ལོ་ནི་དར་དམར་ལ་རྩིབས་བཅུ་པ། ལྟེ་བ་མུ་འཁྱུད་དང་
བཅས་པའི་ལྟེ་བར། དྷཱི་ཆེ་གེ་མོ་ཨཾ་ཀུ་ཤ་ཛ་ཁུག་ཛ་ཛཿརྩིབས་བཅུ་ལ། ཡ། ཙ། བྷི། ར། མ། ས། མ། དྷ།
གུ། ར། མུ་ཁྱུད་ལ། ཨཱ་ལི་བཅུ་དྲུག དང་ཀཱ་ལི་སོ་བཞི་ཟེར་བའང་འདུག རྣམས་རྒྱ་སྐེགས་དང༌ ། མཚལ་དང༌ །
ལྡོང་རོས་དང༌། པདྨ་རཀྟ་དང༌། ཁྲའི་སྒོ་ངའི་སེར་མོ་རྣམས་བསྲེས་པས་བྲིས་ལ། མོའི་དགུག་གཞུག་ཡང་ཡང་
བྱས་ནས། སྔགས་དེ་དག་བརྒྱ་རྩ་བརྒྱད་དང༌། རྟེན་འབྲེལ་སྙིང་པོས་རབ་གནས་བྱས་ཏེ་ཤིས་པ་བརྗོད་ལ།
རང་གི་ལག་པ་གཡས་པར་ཡི་གེ་ཕྱིར་བསྟན་ནས་གླན་ཏེ། གཞན་གྱིས་མི་མཐོང་ཞིང་མོས་མཐོང་བར་བསྟན་
ལ། ཤོག་ཤོག་ཛ་ཛཿ། ཞེས་བརྗོད་པས་འོང་ངེས་སོ། །རིལ་བུ་ནི་བྱ་རྒོད་ཀྱི་རུས་པ། རང་གི་བྱང་སེམས། ཁྱིའི་
ཕོ་མཚན་གྱི་དྲེགས་པའམ་ཐིག་ལེ་སྦྲང་རྩི་དང་ཆ་མཉམ་སྟེ། བཟའ་བཏུང་ལ་སྦྱར་ནས་བྱིན་ན་སྐྱེས་པ་དང་བུད་

མེད་གང་ཡང་འདུའོ། །ཐིག་ལེས་དགུག་པ་ནི། མིའི་ལག་ངར་གཡས་པའི་རུས་པ་དང༌། ཁྱིའི་ལག་ངར་གཡས་
པའི་རུས་པ་བསྲེགས་པའི་ཐལ་བ། བྱ་རྒོད་ཀྱི་བྲུན། བྲག་ཕུག་བྱང་བལྟས་ནང་གི་རྩ་རྩེ་མོ་ལྷོར་བལྟས་དང་
བཞི་སྦྱར་བའི་ཐིག་ལེ་དཔྲལ་བར་བྱུགས་ལ་ཉིན་ཕྱེད་ན་མོས་མཐོང་སར་ཕྱིན་པས་འདུ་ངེས་སོ། །ཕྱག་རྒྱ་བྱིན་
གྱིས་བརླབ་པ་ནི། ཆོས་དགེ་བ་བཅུ་བཤད་པ་དང༌། ཐེག་པ་ཆེན་པོའི་ཡོན་ཏན་བརྗོད་པ་དང༌། ཐབས་ལམ་
ཟབ་མོའི་ཡོན་ཏན་སྒྲོགས་པ་དང༌། དབང་བསྐུར་བ་དང༌། ལྷའི་སྐུར་བསྒོམ་དུ་གཞུག་པ་རྣམས་བྱའོ། །རྩ་བ་
སླང་བ་ནི། ཆགས་པའི་གཏམ་བྱ་བ་དང༌། འཁྱུད་པ་དང༌། ལྕེ་འདྲུད༌པ་དང༌། འོ་བྱ་བ་དང༌། གཡའ་སྒོག་པ་
དང༌། ནུ་མ་མཉེ་བ་ལ་སོགས་པ་ཉི་མ་འགར་བྱས་པས་རྩ་ལྡང་ངོ་། །རྩ་བཙལ་བ་ནི། དེ་ནས་བྱེའུ་སྒོག་པ། ཁྱི་
སྒོག་པ། ཐ་རམ་པ། ལྡུམ་བུ་རེ་རལ། གཡེར་མ། གླང་བུ་ལང་ལོང་རྣམས་ཞིབ་པར་བཏགས་ལ། གུ་གུལ་སྲན་
མ་ཙམ་དང་སྦྱར་ནས། མར་སར་དང་བསྲེས་ཏེ་རིལ་བུ་ལུག་གི་རིལ་མ་ཙམ་བྱས་ནས་བྱིན་པས། བདེ་བའི་རྩ་
འདབ་ཁ་ཕྱེ་ནས་འོང་ངོ། །རྩ་གཟུང་བ་ནི། དེ་ནས་རིལ་བུ་དེའི་ལྡེའི་གུ་པདྨའི་ཟེའུ་འབྲུའི་འོག་ཏུ་བྱུགས་པས་
རྩ་མི་འབྲོས་པར་གནས་སོ། ། །།
དོན་གཉིས་པ་སྔོན་འགྲོའི་རྩལ་སྦྱང་བ་ནི། ཕྱག་རྒྱ་མོ་ལ་སྦྱོར་ནུས་པ་ལ་ཁམས་ལུས་སུ་རུང་དགོས་པས། དང་
པོ་སྟན་བདེ་བ་ལ་སྐྱིལ་ཀྲུང་གིས་འདུག་པའི་ལག་པ་གཉིས་པུས་མོ་ལ་བཀབ་ལ། རླུང་གསུམ་ཕྱིར་བུས་ནས་
དལ་བུས་ལྟེ་བར་ཁ་སྦྱར་ལ་བཟུང་སྟེ། རྩ་གསུམ་འཁོར་ལོ་བཞི་གསལ་བཏབ་པའི་རོ་རྐྱང་གི་མར་སྣ་དབུ་མར་
ཚུད་པར་བསམ་ལ། ལྟེ་བའི་ཨ་ཐུང་ལས་མེ་འབར་རོ་རྐྱང་ནས་སྤྱི་བོའི་བར་དུ་སོང༌། ཐིག་ལེ་ཡེ་ཤེས་ཀྱི་སྒྲོན་
མ་དཀར་དམར་ལ་རེག་པས་བདུད་རྩི་དཀར་དམར་བབས་པ་གསང་བར་སླེབས་ནས་བདེ་བ་ཕྲིལ་ཕྲིལ་རྒྱས་
པ་ལ་སེམས་གཏད་ལ་དར་ཅིག་བསྒོམས་རྗེས། ཐིག་ལེ་དབུ་མ་ནས་ཡར་ལྡོག་སྟེ། སྤྱི་བོའི་སྒྲོན་མ་ཉིད་ལ་
ཐིམ་དུས། སྒྲོན་མ་ཡང་མཁའ་མཉམ་ནམ་མཁའ་ལྟ་བུའི་ངང་དུ་སྨྲ་བརྗོད་སྤྲོས་པ་མེད་པར་གཞག་ཅིང༌། དབབ་
པ་དང་། གཟུང་བ་དང་། ལྡོག་པ་དང་། དགྲམ་པའི་འཁྲུལ་འཁོར་ཡང་འདི་དག་གི་སྐབས་སུ་ཤེས་པར་བྱའོ། །
དེ་ལ་དབབ་དུས་ལུས་གནད་སྐྱིལ་ཀྲུང་གོང་དང་འདྲ་བ་ལས། རླུང་མར་བརྫངས་ཏེ་གསང་བར་ཡིད་ཀྱི་རིག་མ་
དང་སྦྱོར་བ་ལ་དམིགས་པ་གཏད་ཅིང༌། ཨ་ཨ་ཞེས་དྲག་ལ་རིང་བར་བཟླས་པས་གསང་བར་བདེ་བ་མི་བཟོད་
པ་སྐྱེ་དུས་རླུང་གསང་བར་གཟུང་ལ། རྡོ་རྗེའི་བུམ་པ་ན་ཧཱུཾ་སྔོན་པོ་མེ་འབར་བས་བཀག་ནས་ཁམས་མི་འཛག་
པར་བསམ་ལ། ཨཱི་ཞེས་རིང་པོ་བརྗོད་པས་ཁམས་བརྟན་ཞིང་བདེ་བ་ཆེར་སྐྱེའོ། །དེའི་ངང་ལ་བཅོས་བསླད་

མེད་པར་དར་ཅིག་བཞག་ནས། གྱེན་ལ་དྲང་བ་ནི་རྟིང་པ་སྤྲད་དེ་གསང་བར་གཏད། ཁུ་ཚུར་བཅངས་ཏེ་མཁལ་
ཁུང་དུ་བཅར། རྒྱུ་མ་སྒལ་པ་ལ་འུབ་བཏང༌། ལྕེ་ཡ་རྐན་ལ་སྦྱར། — མིག་གྱེན་ལ་དྲག་ཏུ་གཏད་ནས་ཧཱུཾ་རིང་
པོར་བཟླས་ཏེ། རླུང་གྱེན་ལ་འཐེན་ནས་གསང་བའི་ཐིག་ལེ་འཁོར་ལོ་བཞི་མས་ནས་ཡར་རིམ་པས་བཀང་བ་
གཅིག་ལ་གཅིག་ཐིམ། སྤྱི་བོའི་སྒྲོལ་མ་ལ་ཐིམ་པར་བསམ་མོ། །དགྲམ་པ་ནི་དེ་ནས་གན་རྐྱལ་དུ་པུས་བྲང་
སྦྱར་ལ་སོར་མོ་རྣམས་བསྐུམས་ཏེ། རླུང་ཐུར་དུ་བརྫངས་ལ་ཁམས་ཀྱང་སྒྲོན་མ་ལས་ཐམས་ཅད་དུ་ཁྱབ་པར་
བསམ་པའི་རྗེས་ལ། ཡན་ལག་བརྐྱང་ལ་རླུང་དལ་བུས་བྱ། སེམས་མི་རྟོག་པར་བཞག་པས་ཁྲེམས་སོ། །ངག་
གི་གནད་དུ་མི་སྨྲ་བ་ཡིན་ནོ། །དེ་ལྟར་ཟླ་བ་གཅིག་སྦྱངས་པས་ཁམས་ལས་སུ་རུང་སྟེ། ཕྱག་རྒྱ་བསྟེན་པ་
ལ་དབང་ངོ། ། ། །དོན་གསུམ་པ་དངོས་གཞི་ཉམས་སུ་བླང་བ་ལ་གསུམ་སྟེ། སྦྱོར་བ་སྙོམས་པར་ཞུགས་
པ། དངོས་གཞི་ཉམས་སུ་བླང་བ། རྗེས་ཇི་ལྟར་བསྐྱང་བའོ། །དང་པོ་ནི། ཡབ་ཡུམ་གཉིས་ཀ་ཀུན་བཟང་ཡབ་
ཡུམ་སྔོན་པོ་སྙོམས་འཇུག་གི་ཕྱག་རྒྱ་ཅན་གྱི། ཡུམ་གྱི་མཁའ་པདྨ་དམར་པོ་འདབ་བཞིའི་དབུས་ན་ཉི་ཟླའི་
དཀྱིལ་འཁོར་ཅན༌་དང༌། ཡབ་ཀྱི་གསང་བ་རྡོ་རྗེ་སྔོན་པོ་རྩེ་ལྔ་པར་བསམས་ལ། འཁྱུད་པ་དང་འོ་བྱ་བ་ལ་
སོགས་པའི་ཐབས་ཀྱིས་དགྱེས་པ་བསྐྱེད་ལ་དལ་གྱིས་ཞུགས་པས། པདྨ་ཉི་ཟླའི་གདན་ལ་རྡོ་རྗེ་གནས་པ་ལ་
སེམས་གཟུང་ངོ༌། །གཉིས་པ་ལ་ལྔ་ལས། དང་པོ་ཐིག་ལེ་དབབ་པ་ནི། རྡོ་རྗེ་བདེ་བའི་རྩ་ལ་གཏད་དེ་ཅུང་ཟད་
སྤྱོད་ལ་རྐང་ལག་གི་སོར་མོ་བརྐུམ་སྟེང་རླུང་གནན། འོག་རླུང་བསྡོམ། ངག་ཏུ་ཧྲཱིཿ༔རིང་པོ་བརྗོད་ཅིང༌། སྤྱི་བོའི་
སྒྲོན་མ་ལས་ཐིག་ལེ་བབ་པ། མགྲིན་པ་དང༌། སྙིང་ག་དང༌། ལྟེ་བ་ནས། གསང་བའི་བར་ཁེངས་པར་བསམ་
ལ། དར་ཅིག་མཉམ་པར་བཞག་པས་ཡས་བརྟན་གྱི་དགའ་བ་དང༌། མཆོག་དགའ་དང༌། དགའ་བྲལ་དང༌།
ལྷན་ཅིག་སྐྱེས་དགའི་ཡེ་ཤེས་བསམ་གཏན་བཞིའི་ངོ་བོ་ཅན་རིམ་པས་འཆར་བ་ངོས་གཟུང་ངོ་། །ཐིག་ལེ་བསྐྱིལ་
ཞིང་གཟུང་བ་ནི། དེ་ནས་རྡོ་རྗེའི་བུམ་པར་སླེབས་དུས་ཡུམ་གྱི་ཐིག་ལེ་བྱུང་བ་དང་འདྲེས་པས་བདེ་བ། སྟོང་པ་
འོད་གསལ་བའི་ཡེ་ཤེས་དབང་གསུམ་པའི་དགའ་བ་ལས་སྐྱེས་པའི། བཞི་པ་ཕྱག་རྒྱ་ཆེན་པོ་ཤིན་ཏུ་མི་རྟོག་པ་
འཆར་ཏེ། དེའི་ཚེ་ལུས་གནད་སྔར་བཞིན་བསྡམས་ལ། ཨ་ཨཱ་ཞེས་རིང་པོར་བརྗོད་ནས། སེམས་གསང་བའི་
བདུད་རྩིས་མི་གཡོ་བར་ཁེངས་པ་ལ་གཏད་དེ། ལྷན་ཅིག་སྐྱེས་པའི་ཡེ་ཤེས་ངོས་གཟུང་ལ། ཡུན་རིང་པོར་
ལུས་ངག་ཡིད་གསུམ་མི་གཡོ་བར་བསྒོམ་མོ། །གལ་ཏེ་བདེ་བ་ཆེར་མ་སྐྱེས་ན་དལ་བུས་བསྲུབས་ལ་དེ་ཁོ་ན་

བཞིན་བསྒོམས་པས་མི་སྐྱེ་མི་སྲིད་དོ། །ཅིས་ཀྱང་མི་ཐུབ་ན་རྟིང་པའི་མཐེ་བོང་གིས་འགྱུ་ལམ་བཀག་ནས་
བསྒོམས་པས་ཐེ་ཚོམ་མེད་དོ། །དེ་ནས་ཐིག་ལེ་དྲང་བ་ནི། འོག་རླུང་དྲག་ཏུ་འཐེན་ལ་མིག་ལྡོག་ཅིང་མགོ་
འདར་ཕྲིལ་ཕྲིལ་བསྒྲིལ་ནས། རྒྱུ་ཞབས་འུབ་འུབ་བྱས་ལ། ཧཱུཾ་རིང་བཟླས་ཤིང་གསང་བའི་ཁམས་རྣམས་གྱེན་
ལ་ན་ར་ར་བྱུང་བས། འཁོར་ལོ་བཞི་མས་རིམ་ནས་གང་བ་སྤྱི་བོའི་སྒྲོན་མའི་བར་དུ་ཐིམ་པ་ལ་དམིགས་པ་
གཏད་དོ། །དེ་ནས་ཐིག་ལེ་དགྲམ་པ་ནི། ལག་པ་གཡས་གཡོན་གྱི་མཐེབ་སྲིན་ས་ལ་བཙུགས་ཏེ། ལུས་ཀྱི་
ལྗིད་ཕབ་ནས་སྟེང་རླུང་དྲག་ཏུ་བརྫངས་པའི་རྗེས་ལ་ཕཊ་ཕཊ་ཅེས་བདུན་ནམ་ཉེར་གཅིག་བརྗོད་ནས། རྩ་
ཐམས་ཅད་ཐིག་ལེས་ཁྱབ་པར་བསམས་པས་ཁྲེམས་སོ། །དེ་ནས་ཡེ་ཤེས་ཆེན་པོར་ལ་བཟླ་བ་ནི། རྡོ་རྗེ་སྐྱིལ་
ཀྲུང་བྱས་ཏེ་རླུང་དལ་བས་འགྱུ་བ་མི་ཚོར་བར་འབྱུང་རྔུབ་བྱ་ཞིང༌། བདེ་བའི་ངང་ལ་སེམས་ཀྱི་བྱུང་ཚོར་རང་
ཞར་ལྷོད་ཀྱིས་གློད་ནས་བསྒོམས་པས། བདེ་སྟོང་སྤྲོས་པ་དང་བྲལ་བའི་ཡེ་ཤེས་སྐད་ཅིག་གིས་རྒྱུད་ལ་འཆར་
བ་ནི། ཀུན་བཟང་ཡབ་ཡུམ་གཉིས་སུ་མེད་པའི་དགོངས་པ། གདོད་མའི་ཆོས་ཉིད་ཀ་དག་ཆེན་པོའི་ངང་ལ་
གནས་པ་ཞེས་བྱའོ། །རྗེས་ཇི་ལྟར་བསྐྱང་བ་ནི། དེ་ལྟ་བུའི་ངང་ལ་བློ་ཡང་དང་ཡང་དུ་གོམས་རྒྱུན་བསྲིང་ལ།
ཐིག་ལེ་འབར་འཛག་ལ་སོགས་པས་ཉམས་སུ་བླང་བར་བྱའོ། །དེས་ནི་བདེ་ཆེན་ཡེ་ཤེས་ཀྱི་རོལ་པ་རྡོ་རྗེ་འཆང་
གི་ས་ཐོབ་པར་བྱེད་པ་ཡིན་ནོ། །དོན་བཞི་པ་རྗེས་ཀྱི་བྱ་བ་བསྟན་པ་ལ། རྟག་ཏུ་བདེ་ཆེན་གྱི་དོན་ལ་གནས་
པར་བྱ་བ་དང༌། ཀུན་ཏུ་རྒྱུའི་དགའ་སྟོན་ཟླ་བ་ཕྱེད་དམ་གཅིག་ཚུན་ཆད་ལས་མི་ཉུང་བར་བྱ་བ་དང༌། ཟས་གོས་
སྤྱོད་ལམ་གྱི་ཐབས་བདེ་བ་ལ་བསླབ་པ་དང༌། རྫས་ཀྱི་སྦྱོར་བས་ཀྱང་ཁམས་རྒྱས་པ་ལ་བསླབ་པར་བྱ་བ་ནི་
གནད་དོ། །དེ་ཡང་སྨན་ནི་མུ་ཟི་དཀར་སེར་བཏུལ་མ་དྲུག་ཁྱོར་རེ། ཉིན་ཞག་ཕྲུགས་རེར་ཟས་ལ་བཏབ་ནས་
ཟོས་ན་ཁམས་མི་འཛག་ཅིང་འཕེལ་བར་འགྱུར་རོ། །ར་མོ་ཤག་ཤ་ཞུགས་དུས་བརྐོས་པ་བུ་རམ་དཀར་པོ་དང་
སྦྱར་ཏེ་འོ་མར་གདུས་ལ་ཁན་དྷ་འམ་རིལ་བུ་བྱས་ཏེ་འབྲས་བུ་གསུམ་དང་སྦྱར་ནས་ལྟོ་སྟོང་ལ་ཟོས་ན་ཁམས་
རྒྱས་ཤིང་འཕེལ་ལོ། །སྤྱོད་ལམ་ཡང་གྲིབ་མ་ལ་འདུག་ཅིང་འོ་མ་བསྐོལ་བར་བརྟེན་པ་ནི་ཤིན་ཏུ་བཟང་བར་
བཤད་དོ། །དོན་ལྔ་པ་དེ་ལྟར་གོམས་པའི་ཕན་ཡོན་ནི་ལུས་སྣུམ་ཞིང་མདངས་དང་ལྡན་པས་ཡིད་དུ་འོང་བ་དང༌།
ནད་མེད་ཅིང་ཚེ་རིང་བས་མཐོ་རིས་ཀྱི་བདེ་བ་དང༌། དཔལ་འབྱོར་པ་དང༌། སྐྲ་དཀར་དང་གཉེར་མ་མེད་ཅིང་
གཞོན་ཤ་ཆགས་པ་དང༌། ཞི་གནས་དང་ལྷག་མཐོང་སྐྱེས་བས་རྫུ་འཕྲུལ་དང་མངོན་ཤེས་འགྲུབ་པ་དང༌། ཡང་
ཞིང་ཤེས་པ་བདེ་བས་ཁོང་ཁྲོ་དང་འཁྲུགས་པ་མེད་པ་དང༌། མཁའ་འགྲོ་དང་དམ་ཅན་འདུ་བས་དངོས་གྲུབ་ཅི་

འདོད་འབྱུང་བ་དང༌།ཉིན་མཚན་འོད་གསལ་དུ་འཆར་བས་མཆོག་གི་གྲུབ་པ་ཐོབ་པ་ལ་སོགས་པ་ཕན་ཡོན་
དཔག་ཏུ་མེད་དོ། །དེ་ལྟར་བདེ་ཆེན་གསང་བའི་ཉམས་ལེན་འདི། །གངས་རི་ཐོད་དཀར་མགུལ་དུ་བཀོད་པ་
ཡིས། །འགྲོ་ཀུན་བདེ་ཆེན་བྱང་ཆུབ་འོག་མིན་དུ། །བདེ་ཆེན་རྒྱལ་པོའི་གོ་འཕང་ཐོབ་པར་ཤོག །རིམ་གྱིས་
བསླབ་པའི་ཐབས་ལ་ཇི་བཞིན་དུ། །མངོན་སུམ་འོད་གསལ་དབང་པོ་མཐོང་བྱའི་རྒྱུར། །བློ་དམན་དྲང་ཕྱིར་
ཐབས་ཆེན་གསང་དོན་བཤད། །དེ་དོན་བསྡུས་དེ་བཀོད་པ་འདི་ཡིན་ནོ། །དད་ལྡན་སྐྱེས་བུ་ཉམས་ལེན་བརྩོན་
འགྲུས་ཅན། །བླ་མ་ལ་གུས་རྣམས་དང་འདི་འཕྲད་ནས། །དོན་ཆེན་ཚེ་གཅིག་བྱང་ཆུབ་མཆོག་གྲུབ་སྟེ། །རྡོ་རྗེ་
འཆང་དང་སྐལ་བ་མཉམ་པར་ཤོག །གསང་བ་སྙིང་ཏིག་གི་གདམ་པ་ལས། བདུད་རྩིའི་སྤྲིན་ཕུང་ཞེས་བྱ་བ།
བདེ་སྟོང་གཉིས་སུ་མེད་པའི་གསལ་བྱེད་ཀྱི་ཡི་གེ་ཆེན་པོ་ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་
ཀྱིས་བཀོད་པ་རྫོགས་སོ། ། ། །ས་མ་ཡ། །
༄༅། །རླུང་སྦྱོར་ཡེ་ཤེས་སྤྲིན་ཕུང་བཞུགས་སོ། །
གསལ་སྟོང་ཡེ་ཤེས་གདོད་མའི་ངང༌། །འགྱུར་བ་མེད་ལ་ཕྱག་འཚལ་ཏེ། །རང་བྱུང་འོད་གསལ་བསྐྱེད་པའི་
ཐབས། །ཡེ་ཤེས་སྤྲིན་ཕུང་གསལ་བར་བྱ། །རྣལ་འབྱོར་པ་ཆགས་བྲལ་རླུང་གི་བསམ་གཏན་བསྒོམ་པར་འདོད་
པས། སྔོན་འགྲོ། དངོས་གཞི། རྗེས་གསུམ་ལས། དང་པོ་ནི། དབེན་པར་སྟན་བདེ་བ་ལ་འདུག་སྟེ། བླ་མའི་
རྣལ་འབྱོར་གྱིས་རྒྱུད་སྦྱངས་ནས། རྡོ་རྗེ་སྐྱིལ་ཀྲུང་གིས་པུས་མོར་ལག་པ་ཀཉིས་བཀབ་སྟེ། མཇིང་པ་ཅུང་ཟད་
དགྱེ་ལ་རླུང་རོ་གསུམ་ཕྱིར་བུས་ཏེ་འདུག་པར་བྱའོ། །དངོས་གཞི་ལ་བསླབ་ཚུལ་ལྔ་ལས། དང་པོ་རླུང་གི་གྲངས་
ལ་བསླབ་པ་ནི། སྐྱེས་བུ་དར་ལ་བབས་པ་ནད་མེད་ཅིང་ངལ་དུབ་ཏུ་མ་གྱུར་པ་གཅིག་ལ་ཉིན་ཞག་ཆ་གཅིག་
ལ་རླུང་ཉི་ཁྲི་ཆིག་སྟོང་དྲུག་བརྒྱ་རྒྱུ་བ་སྟེ། དེ་ལས་རྒན་ན་དལ་བས་ཉུང་གཞོན་ན་མང་ངོ་། །དེ་ཡང་མཇིང་པ་
ཅུང་ཟད་དགྱེ། མིག་ཧར་པོར་བར་སྣང་ལ་གཏད་སེམས་མ་ཡེངས་པར་བྱས་ཏེ། རླུང་ཕར་སོང་ཕྲེང་བ་གཅིག་
བསྐྱུར་ཚུར་ལོག་གཅིག་བསྐྱུར་ཏེ་ཉིན་ཞག་ཕྲུགས་གཅིག་གི་གྲངས་གཟུང་བ་ལས། གཞན་དུ་མ་ཡེངས་
བྱས་པས་རྣམ་རྟོག་འཕྲོ་བ་ཇེ་ཉུང་ལ་སོང་བ་བཞིན་དུ་རླུང་ཡང་གྲངས་ཇེ་ཉུང་ལ་འགགས་ཏེ། ཉིན་ཞག་གཅིག་

ལ་ཁྲི་ཕྲག་གཅིག་ལས་གཞན་མི་རྒྱུ་པའི་ཚེ། ཕར་སོང་དུས་རིང་པོར་སོས་དལ་ལ་ཚུར་རྔུབ་དུས་ལྟོ་བ་མེར་ཁེངས་
སུ་གཞུག་པར་བྱའོ།།དེ་ལྟར་བྱས་པས་ཉིན་མཚན་གང་རུང་རེ་ལ་རླུང་རྒྱུ་བ་ཕྱེད་དང་བཅུ་གཉིས་བཅུ་གཉིས་
འཆད་དེ། ཡང་ནས་ཡང་དུ་དེ་ལྟར་བསྒོམས་པས། ཐ་མ་རླུང་གི་འགྲོ་འོང་ཆད་ནས་ཤེས་པ་གར་གཏད་དུ་སྡོད་
ཅིང་། མི་རྟོག་པའི་ཏིང་ངེ་འཛིན་ལ་གནས་པ་ནི་འབྱོངས་པའི་ཚད་ད། ལས་རླུང་ཟད་པས་རྣམ་རྟོག་ཟད། རྟོག་
པ་ཟད་པས་སྣང་བ་ཟད། རྣམ་པར་མི་རྟོག་པའི་ཡེ་ཤེས་ཀྱི་ངང་ལ་རྒྱུན་དུ་གནས་སོ། །དེ་དུས་ནམ་མཁའ་ལ་
འགྲོ་ཞིང་། ཆུ་ལ་མི་བྱིང་བ་དང་འཇག་མའི་རྩེ་ལ་སྐྱིལ་ཀྲུང་འཆོས་ཤིང་ཁབ་ཀྱི་མིག་ཏུ་ལུས་ཤོང་བ་ལ་སོགས་
པའི་རྫུ་འཕྲུལ་དང་མངོན་ཤེས་མང་པོ་འཆར་རོ། །དེའི་སྐབས་ན་ཤེས་པ་གཡེངས་ཤིང་འཐས་ན། སྐབས་སུ་
རྩ་གཉིད་ལོག་གཏེམས་པས། བདེ་གསལ་མི་རྟོག་པའི་ངང་ལ་གནས་པ་ཡིན་ནོ། །གཉིས་པ་རླུང་གི་འགྲོ་འོང་
ལ་བསླབ་པ་ནི། སྙིང་གི་ནང་ན་ཨ་དམར་པོ་ཤིན་ཏུ་གསལ་བ་གཅིག་བསྒོམས་ནས། རླུང་ཕྱིར་འགྲོ་དུས་ཨ་དེ་
ལས་ཨ་གཅིག་བྱུང་གཉིས་བྱུང་ནས། ཉི་ཤུ་རྩ་གཅིག་གི་བར་ཕར་ཕར་མཆེད་ནས་འདོམ་གང་ལ་སོགས་པར་
སྒྲེང་ནས་ཡོད་པར་བསམ་ལ། རླུང་ཐུབ་ཐང་ཕྱིར་གཟུང་ཞིང་། ནང་དུ་རྔུབ་དུས་གཅིག་ལ་གཅིག་ཐིམ་ནས།
རྩ་བའི་ཨ་ལ་གཏད་དེ་རླུང་ནང་དུ་ཐུབ་ཐང་དུ་བཟུང་བས། ཞག་བདུན་ནས་ལུས་ཡང་བ། ངག་གསལ་བ།
སེམས་མི་རྟོག་པའི་ཏིང་ངེ་འཛིན་སྐྱེའོ། །དེ་ནས་ལུས་མི་སྐྱེ་བའི་བརྡར་ནམ་མཁའ་ལ་འགྲོ་བ་སྙམ་པ་དང༌།
ངག་མི་སྐྱེ་བའི་བརྡར་གཏམ་ཐམས་ཅད་བཅོས་འགྲུས་སུ་འོང་བ་དང༌། སེམས་མི་སྐྱེ་བའི་བརྡར་དྲན་བསམ་འཕྲོ་
འདུའི་རྟོག་པ་རང་འགགས་ལ་འགྲོ་བ་ཡིན་ནོ། །གསུམ་པ་རླུང་གི་དབྱིབས་ལ་བསླབ་པ་ནི། མཛོད་སྤུར་རླུང་
སེམས་འདུས་པའི་ཐིག་ལེ་ཟླུམ་པོ་དཀར་ལ་དྭངས་པ་ཤེལ་སྒོང་ལྟ་བུ་ལ་སེམས་གཟུང་ནས་རླུང་ཕྱིར་འགྲོ་བའི་
ཚེ་ཐིག་ལེ་དང་ལུས་ཀྱང་ཕར་ཕར་སོང༌ཞིང༌། སེམས་ཀྱང་བར་སྣང་ལ་ན་བུན་ལྟཪ་སྟོང་སངས་ཡལ་བར་
བསྒོམ། ཚུར་རྔུབ་དུས་ཐིག་ལེ་དེ་ཉིད་ཚུར་ཧྲི་ལི་ལི་བྱུང་ནས་དཔྲལ་བར་འདུག་པར་བསྒོམ་མོ། །དེ་ཡང་གྲང་
བ་ཤས་ཆེ་དུས་སུ་ཐིག་ལེ་དེ་ཉིད་ཚ་བར་བསྒོམ་ཞིང༌། ཚ་དུས་སུ་གྲང་སིལ་བ་ལ་གཏད་པས་འདུ་བ་ཆ་སྙོམས་
པ་ཡིན་ནོ། །དེ་ལྟར་བསྒོམ་པས་ཕྱིའི་རྟགས་སུ་ལུས་ཡོད་པ་མི་ཚོར་བ་དང༌། འབྲུ་སྲིན་ལ་སོགས་པའི་སྲོག་
ཆགས་མི་འབྱུང་བ་དང༌། སྣང་བ་གཞན་ལ་སེམས་མི་འཕྲོ་བའོ། །ནང་རྟགས་སུ་ནད་ཀྱི་རིགས་ཐམས་ཅད་ཞི་
བར་འགྱུར་རོ། །གསང་རྟགས་སུ་ཐིག་ལེ་སོང་དུས་ལུས་སོང་བར་བསྒོམས་པས་ལུས་དངོས་ཀྱང་འཕགས་པ་
དང༌། ཚ་གྲང༌གང༌སྒོམ་གྱི་ནད་ཞི་ནས་གོས་མི་དགོས་པ་དང༌། ཚ་བའི་གནས་སུ་ཡང་རྔུལ་མི་འབྱུང་བ་ལ་

སོགས་པའི་ཡོན་ཏན་འཆར་ངེས་སོ། །བཞི་པ་རླུང་གི་ཁ་དོག་ལ་བསླབ་པ་ནི། ལྟེ་བར་ཐོད་པ་ཕྱི་དཀར་ལ་ནང་
དམར་བའི་ནང་དུ་རྡོ་རྗེ་སྔོན་པོ་ནས་ཙམ་ཞིག་བསྒོམས་ཏེ། རླུང་འགྲོ་དུས་རྡོ་རྗེ་དེ་ཡང་སྔོ་རྒྱང་གིས་ཕྱིར་
ཤིན་ཏུ་རིང་བར་སོང༌། ནང་དུ་རྔུབ་དུས་སྔར་ཤུལ་དུ་གནས་པར་བསྒོམ་པས། སྔར་གྱི་རྟགས་ལས་ཁྱད་པར་དུ་
ཕཪ་སོང་དུས་ཤེས་པ་སང་སེང་ཕྱ་ཕྱོ་བྱ་སྒྲོ་རླུང་གིས་བཏེག་པ་ལྟ་བུ་དང༌ ། ཚུར་རྔུབ་དུས་ལྟོ་བ་ན་རྡོ་རྗེ་
དངོས་ཡོད་པ་སྙམ་ཞིང༌། མི་བདེ་བ་དང་ཟས་མི་དགོས་པར་ཉིན་ཞག་ཏུ་ཏིང་ངེ་འཛིན་ལ་གནས་པ་འབྱུང་ངོ། །
ལྔ་པ་རླུང་བུམ་པར་གཞུག་པའི་མན་ངག་ནི། ལྟེ་བ་ན་ཧ་སྔོ་ལྗང་བསམ་ལ་རླུང་ཁ་སྦྱར་ལ་བཟུང་བས་ལྟོ་བ་སྔོ་
མེར་གྱིས་ཁེངས་པར་འགྲོ་དུས་སྔོ་ན་ར་ར་དུ་བ་ལྟར་སོང་བ་བར་སྣང་ལ་ཡལ་བས། སེམས་ཀྱང་ཡལ་བར་
བསྒོམ་སྟེ་རྔུབ་ནས་བཟུང་བས། ལུས་ཁ་ཟས་ལས་གྲོལ་བ་དང་། སེམས་བདེ་སྟོང་དུ་གྲོལ་བ། རིག་པ་རྣམ་
རྟོག་ལས་གྲོལ་བ་གསུམ་འབྱུང་ངོ། །དེ་ཡང་ནང་གི་དུ་བ་ལྟར་སོང་ནས་ཡལ། ཕྱིའི་ནམ་མཁའ་ཐམས་ཅད་སྔོ་
ནར་གྱིས་ནང་དུ་བྱུང་བར་བསྒོམས་པ་ནི། ཚེ་རིང༌བ་དང༌། ནད་མེད་པ་དང༌། ཟག་པ་ཐམས་ཅད་ལས་གྲོལ་
བའི་དགོས་པ་ཡོད་དོ། ། ། །
དོན་གསུམ་པ་རྗེས་ལ། གེགས་བསལ་བ། འཆི་བ་བརྟག་པ། དེ་ལས་བསླུ་བ་དང་གསུམ་ལས། དང་པོ་ནི།
བྱིང་ན་ཧ་དང་ཕཊ་མང་དུ་གདོན་ནོ། །རྒོད་ན་རླུང་ནང་དུ་སྡོམ་ཞིང་། མུན་ཁང་དུ་གནས་པ་ལ་བསླབ་པོ། །སྙིང་
མི་དགའ་བ་དང་ཁམས་འདུ་བའི་ཚེ། རླུང་ཕྱིར་དྲག་ཏུ་བརྩེགས་མར་ཕུལ་ལ་ཧ་བརྗོད་ཅིང་། གྲུ་མོས་
མཆན་ཁུང་གཉིས་བསྡམ་པ། སླར་བརྐྱང་བའི་ཁུ་ཚར་གྱིས་བྲང་བརྡུངས་པས་སེལ་ལོ། །དད་པ་དང་ཏིང་ངེ་
འཛིན་སྐྱེ་དུས་ནང་དུ་གཟུང་ངོ༌། །རླུང་སྤྱི་བོར་འཕྲོས་ཏེ་ཤེས་པ་འགྱུར་ཞིང༌། ལུས་ལ་ཐོར་བ་དང༌། ཤ་ལ་ཐིག་
ལེ་དང་། སྐབས་སུ་སེམས་འཐོབ་པ་དང་། མགོ་འཐོམ་པ་འཚོགས་མ་བུ་ཆུང་གི་ལྟར་རློབ་པར་བྱུང་ན། བུ་རམ་
འོ་མ་མི་ཞུན་རྣམས་བསྲེས་ཏེ་བསྐོལ་ལ་བཏུང༌། སེམས་བར་སྣང་ལ་མདའ་གང་གི་ཚད་དུ་འཕྲེད་ལ་གཟུང་
མཇིང་བ་ཐུར་ལ་དགུག རླུང་གྱེན་དུ་དྲང་ལ་ཕག་གི་སྐད་ནུས་ཚད་དུ་བྱས་པས་གྲོལ་ལོ། །གལ་ཏེ་ཤ་ལྤགས་
བར་དུ་རླུང་ཞུགས་ན་ལུས་ནག་སྤོས་དང་དམར་སྦོས་སུ་འོང་ཞིང༌། སེམས་ཅན་འགུལ་བ་ལྟ་བུ་འབྱུང་ཞིང༌།
ཐོར་ཆུང་དམར་ཆེམ་བྱུང་ན་མུ་ཟི་བཏུལ་མ་དང་སྦྲང་དང་བུ་ཪམ་བསྲེས་ལ་བཟའ། དྲི་ཆུས་བཀྲུ་ཞིང་
གན་རྐྱལ་དུ་ཉལ་ཏེ་འགྲམ་པ་སྟིར་ལ་གཡས་གཡོན་རེ་མོས་ཀྱིས་ལུ་ནུས་ཚད་བཏབ་པས་སེལ་ལོ། །རླུང་སྙིང་
ལ་ཞུགས་ནས་ལུས་འདར་བ་དང་སྐབས་སུ་འབོག་ཅིང་བརྒྱལ་བ་དང༌། རིངས་ནས་མིག་དཀར་ཁྲུལ་ལ་འགྲོ་

ཞིང་ལག་པ་འཚུབས། ཁ་སྐོམ་སྨིན་མའི་ཚིགས་འཁྲུལ། རྩ་རྣམས་ཕྱི་ནང་མེད་པར་ཁྲིས་ཁྲིས་བྱུང་ན། བུ་རམ་
དང་རུས་པ་བརྡུངས་པའི་ཁུ་བ་དང༌། ཤ་ཡིབས་མའི་ཁུ་བ་དང༌། ལོ་མར་གྱི་ཁུ་བ་དང༌། ཆང་ཞིམ་པོ་རྣམས་
བཏུང་ཞིང་སྙིང་གསང་བརྡུང་ཞིང་ཨིག་ཨིག་ཅེས་ནུས་ཚད་བཟླས་པས་གྲོལ་ངེས་སོ། །ཡང་བྱིང་ན་གཅེར་བུར་
འདུག་ནས་ཁ་མིག་བགྲད་ལ་ཧ་མང་དུ་བརྗོད་ནས་བསྒོམས་པས་སེལ་ལོ། །གཉིས་པ་འཆི་བ་བརྟག་པ་ནི།
རླུང་རབ་ཏུ་རྒོད་ཅིང་འཕྲོ་ན་བརྟག་དགོས་ཏེ་རླུང་སྐབས་སུ་དལ་ཞིང་། སྐབས་སུ་མྱུར་བར་བརྩེགས་མར་རྒྱུ་ན།
ནད་གདོན་ཡིན་པས་བཟློག་པར་བྱའོ།།དེ་ཡང་སྔ་དྲོ་རྩེ་ཤར་ལ་ཤར་དུ་བལྟས་ཏེ་རླུང་བཟུང་དུས་དབུགས་
ཡང་ཡང་རྒོད་ན་ཟླ་བ་དྲུག་ན་འཆིའོ། །དེ་ཡང་འགྲམ་པའི་ཚིགས་ཡོན་པོར་འོང་ངོ་། །སྣ་རྩེར་རླུང་གི་མདངས་
མེད་པའི་རྟགས་སུ་སྣ་ཡོན་པོར་འོང་སྟེ་ཞག་བདུན་ནའོ། །མིག་གིས་མཆི་མ་མི་ཐུབ་ན་ཞག་ལྔ་ནའོ། །འགྲམ་
པ་གཡས་གཤོང་བུར་སོང་ན་ཞག་གཅིག་ནའོ། །རྣ་བ་ལེབ་མོར་འབྱར་ན་རླུང་སུམ་སྟོང་འགྱུ་བའི་བར་ལས་
མི་ཐུབ་པོ། །ལྕེ་སྟེང་དུ་ཐིག་ལེ་ནག་པོ་བྱུང་ན་ཞག་གཅིག་ནའོ། །དོན་མེད་པར་སོ་འཐམས་ན་ཞག་དྲུག་ནའོ། །
རྩ་གཉིད་ལོག་མི་རྒྱུ་ན་ཟླ་བ་ཕྱེད་ནའོ། །བྲང་གི་ལྷེན་སྣ་ཞོམ་ན་ཞག་བཅུ་དྲུག་ནའོ། །སེན་མོའི་བཀྲག་ཤོར་
ནས་དཀཪ་སྐྱཪ་སོང་ན་ཞག་ཉེཪ་དྲུག་ནའོ། །དེ་དག་གི་ཐད་ཀྱི་རླུང་ཞ་བའི་རྟགས་སོ། །གསུམ་པ་དེ་ཉིད་
བསླུ་བ་ནི། དབུགས་རྒོད་པ་ལ་འགྲམ་པའི་སྟེང་དུ་ཨ་དཀར་པོ་བསམས་ཏེ། རླུང་དེར་གཏད་དོ། །
སྣའི་རྟགས་ལ་སྣ་རྩེཪ་ཧཱུཾ་དཀར་པོ་བསམ་ལ་རླུང་སེམས་དེར་གཏད་དོ། །མིག་ལ་ཧ་དཀར་པོའོ། །འགྲམ་པ་
ལ་ནི་ཨའོ། །རྣ་བ་ལ་ཕཊ་དོ། །ལྕེ་ལ་ཨཱ་ལིའོ། །སོ་ལ་ཀཱ་ལིའོ། །རྩེའུ་ཆུང་ཧྲིའོ། །བྲང་ལ་ཨོཾ་མོ། །སེན་མོ་ལ་
ཀ་ཀ་ཀི་ཀིའོ། །དེ་ལྟར་རླུང་སེམས་གཏད་ནས་རང་རང་གི་ཡི་གེ་ཡང་ངག་ཏུ་བཟླའོ། །ཡི་གེ་དང་རླུང་བསྲེས་
ལ་ཉེར་གཅིག་གམ་བརྒྱ་རྩ་བརྒྱད་བྱས་པས་བསླུས་པར་འགྱུར་བ་ཡིན་ནོ། །དེ་ལྟར་རླུང་གི་རྟགས་དང་མཚན་
མ་འདི་དག་ནི་ཤིན་ཏུ་གསལ་བར་ཕྱེ་བ་སྟེ། བརྟག་སླ་ཞིང་མཚན་མ་མྱུར་བའི་ཕྱིར་མངོན་སུམ་ལ་སྦྱོར་བའི་
ཐབས་ཀྱི་དམ་པར་བསྔགས་པས་ཉམས་ལེན་ལ་བརྩོན་པར་བྱའོ། །འདི་དག་ནི་གསང་བ་ཟངས་ཡིག་ཅན་དང་
དེའི་པྲ་ཁྲིད་དང༌། བླ་མའི་གསུང་དང་རང་གི་ཉམས་མྱོང་རྣམས་གཅིག་ཏུ་བསྡུས་ནས་ལེགས་པར་བཀོད་པ་
ཡིན་ནོ། ། ། །
དེ་ལྟར་རིན་ཆེན་རླུང་གི་གདམས་པའི་གནད། །གངས་རི་ཐོད་དཀར་མགུལ་དུ་བཀོད་པ་དེས། །འགྲོ་ཀུན་
གསལ་སྟོང་སྒྱུ་མའི་ཡེ་ཤེས་མཆོག །ཐོབ་ནས་རྣམ་པར་རྒྱལ་བའི་རྒྱལ་མཚན་ཤོག ། བདག་བློའི་རྣམ་དཔྱོད་

མན་ངག་འདིར་གོམས་པས། །ཡི་གེ་དམ་པ་ཆེས་གསལ་འཁྲུལ་པ་མེད། །དེ་ཕྱིར་ཐབས་ལས་ཡེ་ཤེས་སྐྱེ་
འདོད་ན། །འཕྱུགས་མེད་གནད་འདི་རྒྱུད་ལ་གོམས་པར་མཛོད། །ཁོ་བོ་རབ་གསལ་བློ་གྲོས་བཟང་པོ་སྟེ། །
མང་ཐོས་ཉམས་སུ་བླངས་ཤིང་ཚིག་དོན་མཁས། །ཕྱི་ནང་གྲུབ་མཐའི་གཞུང་ལ་མ་རྨོངས་པས། །ཡང་
ཟབ་རྡོ་རྗེ་སྙིང་པོའི་རྩེ་མོར་ཕྱིན། །དེ་ཕྱིར་འདི་འདྲ་དགེ་བའི་བློ་མངའ་བ། །སྐལ་བཟང་སྙིང་གི་བདུད་རྩིའི་བདག་
པོ་ལ། །གུས་པས་བཏུད་དེ་རབ་དུ་ཉན་པར་བྱོས། །མྱུར་དུ་རྒྱལ་འབྱུང་ཡེ་ཤེས་མཛོད་མངར་འགྱུར། །གསང་
བ་སྙིང་ཏིག་གི་གདམས་པ་ལས། རླུང་སྦྱོར་ཡེ་ཤེས་སྤྲིན་ཕུང་ཞེས་བྱ་བ། ཐེག་མཆོག་གི་རྣལ་འབྱོར་པ་ཀློང་ཆེན་
རབ་འབྱམས་ཀྱིས་བཀོད་པ་རྫོགས་སོ། །
རྟོགས་མེད་ནམ་མཁའ་སྤྲིན་ཕུང་བཞུགས་སོ། །
གདོད་ནས་སྐྱེ་མེད་སྤྲོས་ཀུན་ཞི། །མཁའ་ཉམས་གང་དེ་རབ་མཆོད་དེ། །སེམས་ཉིད་རང་བཞིན་རྫོགས་པ་ཆེ། །
ནམ་མཁའ་སྤྲིན་ཕུང་གསལ་བར་བྱ། །རྣལ་འབྱོར་གང་ཞིག་སེམས་ཉིད་མི་རྟོག་པའི་ཡེ་ཤེས་ཉམས་སུ་ལེན་
པར་འདོད་པས། གནད་བཞི་ལ་མཁས་པར་བྱ་བ་ནི། ལྟ་བ། སྒོམ་པ། སྤྱོད་པ། འབྲས་བུའོ། །ནང་པོ་ལྟ་བའི་
ངོ་བོ་རང་བྱུང་གི་ཡེ་ཤེས་ཏེ། སྟོང་པ་གསལ་བ་འགགས་པ་མེད་པ། གང་དུ་ཡང་མ་གྲུབ་པ། རྒྱར་མ་ཆད་པ།
ཕྱོགས་སུ་མ་ལྷུང་བ། དངོས་པོ་དང་མཚན་མ་མེད་པ་སྟེ། དཔེར་ན་ནམ་མཁའ་ལྟ་བུ་ཡེ་ནས་རྣམ་པར་དག་པའོ། །
འདི་ཉིད་གང་དུ་ཡང་མ་གྲུབ་ལ། གང་ལྟར་ཡང་འཆར་བའི་གཞིར་གནས་པས་ཆོས་ཀྱི་དབྱིངས་སྤྲོས་པ་དང་
བྲལ་བ་སྟེ། ད་ལྟར་གྱི་སེམས་ཉིད་སྟོང་གསལ་བཅོས་བསླད་མེད་པའི་རིག་པ་ངོ་སྤྲད་ནས་ཆོས་ཉིད་སྟོང་གསལ་
མི་གཡོ་བའི་ཆ་ནས། དབྱིངས་དང་རིག་པ་རང་གདངས་འགག་མེད་དུ་འཆར་བའི་ཡེ་ཤེས་ཏེ། །དོན་ལ་ངོ་བོ་
དབྱེར་མེད་ཅིང་ཐ་དད་མེད་པའི་རང་བཞིན་ནི་ཆོས་ཀྱི་སྐུ་དེ་བཞིན་ཉིད་ཀྱི་ཡེ་ཤེས་སོ། །དེ་ཉིད་ཀྱི་སྟོང་ངོས་
ནས་ཆོས་སྐུ། གསལ་ངོས་ནས་ལོངས་སྐུ། འཆར་གཞི་རིག་པས་སྤྲུལ་པའི་སྐུ་སྟེ། སོ་སོ་མ་ཡིན་ཐ་མི་དད་པར་
ཤེས་པར་བྱའོ། །དེ་ལྟར་རང་རིག་སྐུ་གསུམ་དུ་གནས་ཀྱང་ངོ་མ་ཤེས་པས་འཁྲུལ་ཏེ། ཕྱི་ནང་གི་འཁྲུལ་བ་དུ་
མར་ཤར་ཡང་། ཤར་དུས་ཉིད་ནས་ངོ་བོ་ལ་འཁྲུལ་མ་མྱོང་། །རང་བཞིན་ལ་འཁྲུལ་པ་མི་གནས། ཡིན་ལུགས་
ལ་འཁྲུལ་མི་སྲིད་པར་གནས་སོ། །འོ་ན་འཁྲུལ་བར་སྣང་བ་ལ་འཁྲུལ་འཛིན་གྱི་བློ་གཟུང་འཛིན་དུ་ཅིའི་ཕྱིར་

སྐྱེ་སྙམ་ན། རྨི་ལམ་དང་འདྲ་སྟེ་ཇི་ལྟར་སྣང་དུས་ཉིད་ན་མ་གྲུབ་ལ། སྣང་བ་ནི་བག་ཆགས་སྣ་ཚོགས་སུ་བརྟས་
པའི་མཐུས་མེད་བཞིན་དུ་སྣང་བའོ། །རྨི་ལམ་སྣང་དུས་ན་ངོ་བོ་མ་གྲུབ་པས་ཡོད་མ་མྱོང་བདེན་པར་མ་གྲུབ་
སད་དུས་གར་ཡང་མ་སོང་བ་ལྟར་འཁྲུལ་པ་ཡང་དངོས་པོ་གཤིས་ལ་མེད། ད་ལྟ་སྣང་དུས་མ་གྲུབ། ཐ་མ་དག་
དུས་རང་མཚན་དུ་མ་སྤང་བ་ལྟར་རོ། །ཡང་ན་དྷ་དུ་རས་མྱོས་པའི་སྣང་བ་ལྟར་གཉིས་འཛིན་འཁྲུལ་ངོར་སྣང་
ཡང་དོན་ལ་མ་གྲུབ་པས་འཁྲུལ་སྣང་གཞི་མེད་རྩ་བྲལ་ཡིན་པའི་གནད་དོ། །དེས་ན་སྣང་སྲིད་སྣོད་བཅུད་དུ་
སྣང་བ་ཐམས་ཅད་རང་སེམས་འཁྲུལ་སྣང་གི་ཆོ་འཕྲུལ་དུ་ཐག་གཅད། འཁྲུལ་འཛིན་རང་སེམས་ཀྱང་རྟེན་
མེད་ནམ་མཁའ་ལྟར་ཐག་གཅད། ནམ་མཁའ་སྟོང་གསལ་གྱི་ཡེ་ཤེས་རང་བྱུང་གི་ཡེ་ཤེས་སུ་ཐག་གཅད་དོ། །
དེ་ཡང་འཁྲུལ་སྣང་འདི་བརྟགས་ན་རྡུལ་ཕྲན་དུ་ཡང་མ་གྲུབ་ན་རགས་པ་བདེན་དངོས་སུ་གར་གྲུབ། འཁྲུལ་
འཛིན་རྟོག་པའང་བརྟགས་ན་སྐད་ཅིག་མར་མ་གྲུབ་ན་གཟུང་འཛིན་རྒྱུན་ཆགས་སུ་གར་གྲུབ། ཡུལ་འཁྲུལ་པ་
མ་གྲུབ་པས་ཡུལ་ཅན་འཁྲུལ་འཛིན་ཀྱང་གཞི་མེད་རྩ་བྲལ་ཆེན་པོར་ཐག་གཅད་པའོ། །དེ་ལྟར་འཁོར་བའི་
འཁྲུལ་སྣང་རྟེན་མེད་རྩ་བྲལ་ཆེན་པོར་ཡེ་སྟོང་ནམ་མཁའ་ལྟ་བུ། མེད་སྣང་སྒྱུ་མའི་རང་བཞིན་དུ་ཐག་བཅད་པ་
ནི། འཁོར་བ་མིང་མེད་དུ་ལ་བཟླ་བ་སྟེ། ལྟ་བའི་གེགས་གཉིས་སྣང་དུ་ཞེན་པའི་མཚན་འཛིན་མཐའ་གྲོལ་ཆེན་
པོར་ངོ་སྤྲད་པའོ། །ལྟ་བ་དངོས་ནི་རང་རིག་བཅོས་བསླད་མེད་པ་རྒྱལ་བའི་དགོངས་པ་སྟེ། སྐྱོན་ཡོད་མ་མྱོང༌།
ཡོན་ཏན་ལྷུན་གྱིས་གྲུབ་པ། དུས་ཐམས་ཅད་དུ་འཕོ་བ་དང་འགྱུར་བ་མེད་པ། བདེ་བར་གཤེགས་པའི་སྙིང་པོ།
དཀྱིལ་འཁོར་ཐམས་ཅད་ཀྱི་འབྱུང་གནས། གྲུབ་གསལ་འཕེལ་འགྲིབ་མེད་པ། སྟོང་ངོས་ནས་སྐྱེ་བ་མེད་པ།
འགགས་པ་མེད་པ། འོང་བ་མེད་པ། འགྲོ་བ་མེད་པ། བཅིངས་བ་མེད་པ། གྲོལ་བ་མེད་པ། རྟེན་མེད་པ།
གནས་མེད་པ། འཁོར་བ་མེད་པ། མྱ་ངན་ལས་འདས་པ་མེད་པ། བླང་པ་མེད་པ། དོར་བ་མེད་པ། སྟོང་པ་
མེད་པ། མི་སྟོང་པ་མེད་པ། དངོས་པོ་མེད་པ། མཚན་མ་མེད་པ། མིང་མེད་པ། ཡི་གེ་མེད་པ། སྒྲ་མེད་པ།
ཐ་སྙད་མེད་པ། མཐའ་མེད་པ། དབུས་མེད་པ། ཐོག་མ་མེད་ནས་ངོ་བོ་ཉིད་མེད་པ་སྟེ། སྨྲ་བསམ་བརྗོད་པའི་
ཡུལ་ལས་འདས་པའོ། །སྣང་ངོས་ནས་རིག་པ་ཡོད་དོ། །གསལ་བ་ཡོད་དོ། །སྐུ་ཡོད་དོ། །ཡེ་ཤེས་ཡོད་དོ། །
ཡོན་ཏན་ཡོད་དོ། །ཕྲིན་ལས་ཡོད་དོ། །ཞིང་ཡོད་དོ། །གཞལ་ཡས་ཁང་ཡོད་དོ། །གཙོ་འཁོར་ཡོད་དོ། །ཕུན་
སུམ་ཚོགས་པའི་ཆོས་ཐམས་ཅད་ཡོངས་སུ་རྫོགས་པར་ཡོད་དོ། །གདོད་མ་ཉིད་ནས་སྐུ་དང་ཡེ་ཤེས་འདུ་
འབྲལ་མེད་པའི་དགོངས་པ་ལས་མི་གཡོ་བར་སངས་རྒྱས་པས་རྩོལ་བ་དང་སྒྲུབ་པ་མེད་པའི་དེ་བཞིན་ཉིད་དུ་

འདུས་མ་བྱས་ཤིང་ལྷུན་གྱིས་གྲུབ་པའི་མངའ་བདག་ཆེན་པོར་གནས་པ་ནི་ཡིད་བཞིན་གྱི་ནོར་བུ་ལྟ་བུ་སྟེ། མྱ་
ལས་འདས་པ་རྟག་བརྟེན་འཕོ་འགྱུར་མེད་པའི་ངོ་བོ་ཉིད་ནས། མ་བཙལ་རང་ལ་གནས་པའི་སངས་རྒྱས་
རང་བྱུང་གི་ཡེ་ཤེས་ལྟ་བའི་རྒྱལ་པོར་ངོ་སྤྲད་པའོ། །དེ་བས་ན་ལྟ་བ་རང་བྱུང་གི་ཡེ་ཤེས་ལ་བཟང་
བླང་དོར་དང༌། རེ་དོགས་དང༌། ཕྱོགས་ལྷུང་ལ་སོགས་པ་མཐར་འཛིན་གྱིས་ཕྱོགས་རིས་མི་བཅད་པ་ནི། རྒྱ་ཆེ་
བའི་ནམ་མཁའ་གུད་དུ་མི་བཅད་པར་གཏན་ལ་ཕབ་པའོ། ། ། །
གཉིས་པ་སྒོམ་པའི་ངོ་བོ་ནི། ཡིན་ཐོག་ཏུ་བཅོས་བསླད་མེད་པར་གནས་པ་སྟེ། གནད་གསུམ་ལ་མཁས་པ་
མདའ་སྲོང་གི་སྐྱེས་བུ་ལྟ་བུའོ། །དེ་ལ་ལུས་ཀྱི་གནད་རྣམ་སྣང་གི་ཆོས་བདུན་ངག་གི་གནད་མི་སྨྲ་ཞིང་རླུང་རབ་
ཏུ་དལ་བ། སེམས་ཀྱི་གནད་ཐ་མལ་གྱི་ཤེས་པ་རང་སོར་གློད་པའོ། །དེ་ལ་ཡང་ངང་དྭངས་ཀྱི་གཤིས་བདུན་ཏེ།
ཡིན་ལུགས་ཤེས་པ། ངང་ལ་གནས་པ། ཐད་ཀར་ཆོད་པ། སེམས་ལ་ཕན་པ། དྲན་པས་ཟིན་པ། རྟོག་པར་མ་
འགྱུས་པ། མངོན་དུ་གྱུར་བའོ། །གནད་འདི་དག་དང་མི་ལྡན་ན་སྐྱོན་བདུན་ཏེ། ཡིན་ལུགས་མ་ཤེས་ན་གོལ་
སྒྲིབ་ཀྱི་བརྡར་ཤ་མི་ཆོད། ངང་ལ་མི་གནས་ན་ཤེས་པ་རྐྱེན་ཁར་འཆོར། ཐད་ཀར་མ་ཆོད་ན་རྣམ་རྟོག་རྗེས་
མཐུད། སེམས་ལ་མ་ཕན་ན་སྐྱེ་བོ་ཐ་མལ། དྲན་པས་མ་ཟིན་ན་དུག་ལྔ་དུག་གསུམ། རྟོག་པར་འགྱུས་ན་ཉོན་
མོངས་རང་ག མངོན་དུ་མ་གྱུར་ན་ཕྱལ་པར་ཡངས་པའོ། །གནད་བདུན་དང་ལྡན་དུས་ཡིན་ལུགས་ཤེས་པ་ལ།
གདིང་དང་ལྡན་ནམ་མི་ལྡན་བརྟགས། ངང་ལ་གནས་པ་ལ་ཕན་གནོད་འདུག་གམ་མི་འདུག་བརྟག ཐར་ཀར་
ཆོད་པ་ལ་དུག་གསུམ་དུ་འཆོར་རམ་མི་འཆོར་བརྟག སེམས་ལ་ཕན་པ་ལ་གཞི་རྩ་ཆོད་དམ་མ་ཆོད་བརྟག དྲན་
་པ་ལ་རང་སར་གྲོལ་ལམ་མ་གྲོལ་བརྟག རྟོག་པ་མ་འགྱུས་པ་ལ་གསལ་ཆ་ཐོན་ནམ་མ་ཐོན་བརྟག
མངོན་དུ་གྱུར་པ་ལ་མཁན་པོ་འདུག་གམ་མི་འདུག་བརྟགས་ནས་འདོར་ལེན་བྱའོ། །དེ་ཡང་སྒོམ་པའི་ངོ་བོར་
མདོར་དྲིལ་ན་བཞག་ཐབས་གསུམ་སྟེ། རིག་པ་གང་ལ་ཡང་རྟེན་མེད་པ་ནམ་མཁའི་སྤྲིན་ལྟར་ལིང་ངེར་གཞག་
པ། རླུང་སེམས་ཀྱི་འཕྲོ་འདུ་ཆད་པས་རིག་པ་གཤིས་ཐོག་ཏུ་གནས་པ་ཆུ་ཆད་པའི་རང་འཐག་ལྟར་
སེམས་ཉིད་ཡེ་གྲོལ་དུ་ཤེས་པས་གདོད་ཀྱི་རེ་དོགས་མི་འཆའ་བ་ལས་ཟིན་པའི་སྐྱེས་བུ་ལྟར་གཞག་པའོ། །དེ་ཡང་
ལྟ་བ་ཡེ་གྲོལ་དུ་རྟོགས་ཀྱང་སྒོམ་པ་ཡིན་ཐོག་ཏུ་མ་བཞག་ན་འཁོར་བའི་འཁྲུལ་སྣང་མི་ལྡོག་པས། རིག་པ་
གཤིས་ཐོག་ཏུ་གོམས་པ་གནད་དུ་ཆེའོ། །གསུམ་པ་སྤྱོད་པའི་ངོ་བོ་ནི། བླང་དོར་གཉིས་མེད་དུ་གནས་པ་སྟེ།
མཉམ་གཞག་གི་སྤྱོད་པ་ཚོགས་དྲུག་ལྷུག་པ། གང་སྣང་ལ་ཞེན་འཛིན་གྱི་འཁྲིས་མི་འདོགས་པ་དང༌། རྗེས་

ཐོབ་ཀྱི་སྤྱོད་པ་ཐུག་ཕྲད་རང་གྲོལ་རང་ཤར་རིས་མེད་སྦྲུལ་གྱི་མདུད་པ་ལྟར་སྤྱོད་པའོ། །བསྡུ་ན་གསུམ་སྟེ།
གཟུགས་སྣང་བདེན་མེད་དུ་གྲོལ་བ་ཆུ་ཟླ་ལྟ་བུ། སྒྲར་སྣང་གྲགས་སྟོང་དུ་གྲོལ་བ་ལུང་སྟོང་གི་བྲག་ཅ་ལྟ་བུ།
དྲན་རྟོག་རྗེས་མེད་དུ་གྲོལ་བ་ཆུ་དང་དབའ་རླབས་ལྟ་བུའོ། །མདོར་ན་གང་སྣང་བདེན་མེད་དུ་སྤྱོད་པས་དགག་
སྒྲུབ་ཤུགས་ལས་གྲོལ་བ་ནི། གཉིས་འཛིན་རང་སང་འཇིག་པའི་མན་ངག་སྟེ། ཐུགས་ཕྲད་རྗེས་མེད་དུ་གྲོལ་
བ་ལ་བསླབ་པར་བྱའོ། །བཞི་པ་འབྲས་བུའི་ངོ་བོ་ནི་རིག་སྟོང་ཆོས་སྐུ་སྟེ། ཡེ་གྲོལ་དུ་འདུག་པས་ད་གདོད་བསྐྱར་
ནས་གྲོལ་རྒྱུ་མེད་པར་ཡིད་ཆེས། རང་གྲོལ་དུ་འདུག་པས་གཉེན་པོ་གཞན་ལ་རག་མ་ལུས་པར་ཐག་ཆོད།
ཡོངས་གྲོལ་དུ་འདུག་པས་གྲོལ་ཐོག་ཉིད་ལས་སྤོ་བླག་མི་དགོས་པར་གདེང་འཆོས་ཏེ། སོར་བཞག་རིག་སྟོང་
རྗེས་མེད་ཀྱི་ངང་ལ་ཡེ་ཡིན་རྫོགས་པ་ཆེན་པོར་ཐག་བཅད་ནས། བཟོ་མེད་རེ་དོགས་དང་བྲལ་བར་རང་བཞག་
པས། བློ་བདེ་ཆོས་ཉིད་དུ་གྲོལ་བ་གཞི་གདོད་མའི་གནས་ལུགས་ལ། ད་ལྟར་གྱི་རིག་པ་རང་གནས་ཆེན་པོར་
ངོ་འཕྲོད་ནས། རྩོལ་སྒྲུབ་བཅོས་བསླད་མེད་པར་ཐ་མལ་གྱིན་འདར་གློད་པས། ཆོས་སྐུ་རང་གནས་ཆེན་པོར་
ལ་ཟློ་བ་ནི། གཉུག་མ་ལྷུན་གྲུབ་ཆེན་པོའི་འབྲས་བུའོ། །མདོར་ན་རང་སེམས་སངས་རྒྱས་སུ་ཐག་བཅད་ནས།
རེ་དོགས་བཅོས་བསླད་དང་བྲལ་བར་རང་རིག་སྟེ། བྱ་བྱེད་རྩོལ་སྒྲུབ་ཞིག་པའི་ཤེས་པ་སོར་བཞག་ཡེ་གྲོལ་
ཆེན་པོར་ཁོང་ལྷོད་པ་ནི་གཤིས་རྫོགས་པ་ཆེན་པོའི་གནས་ལུགས་ཏེ། བྱར་མེད་ཆུ་བོའི་རྒྱུན་གྱི་རྣལ་འབྱོར་ལ་
བསླབ་པར་བྱའོ། །དེ་ལྟར་སེམས་ཉིད་ནམ་མཁའ་ལྟ་བུའི་དོན། །ཡེ་གྲོལ་ནམ་མཁའ་ལྟ་བུར་བསྟན་པ་ཡིས། །འགྲོ་ཀུན་གཉིས་
མེད་དག་པའི་དོན་མཐོང་ནས། །རྒྱལ་བའི་ཆོས་སྐུ་དྲི་མེད་ཐོབ་པར་ཤོག །འབད་མེད་ངང་གིས་གྲོལ་བའི་ཡེ་གེ་འདི། །རང་བཞིན་
རྫོགས་པ་ཆེན་པོའི་རྣལ་འབྱོར་པ། །ཀློང་ཆེན་རབ་འབྱམས་བཟང་པོས་བཀོད་པ་སྟེ། །སྐལ་ལྡན་སྙིང་གི་བུ་རྣམས་དགའ་བར་མཛོད། །
གསང་བ་སྙིང་ཏིག་གི་གནད་ཀྱི་གདམས་པ་ལས། རྣམ་པར་མི་རྟོག་པ་ལམ་དུ་བྱེད་པའི་སྒྲུབ་ཡིག་ནམ་མཁའ་སྤྲིན་ཕུང་ཞེས་བྱ་བ།
ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་གངས་རི་ཐོད་དཀར་དུ་བཀོད་པ་རྫོགས་སོ། ། ། །དགེའོ། །དགེའོ། །
དགེའོ། ། ། ། །
གཞི་སྣང་ཡེ་ཤེས་སྒྲོན་མེ་བཞུགས་སོ། ། ། །
མཁྱེན་བརྩེའི་ཡོན་ཏན་མཆོག་མངའ་རྒྱལ་བའི་མཛོད། །གདོད་མའི་མགོན་པོ་ཀུན་ཏུ་བཟང་ལ་འདུད༌། །
འཁོར་འདས་ཀུན་འབྱུང་རང་བཞིན་གནས་པའི་དོན། །གཞི་སྣང་ཡེ་ཤེས་སྒྲོན་མེ་གསལ་བར་བཤད། །དེ་ལ་
ཐེག་པ་ཀུན་གྱི་རྩེ་མོ་གསང་བ་སྙིང་ཏིག་གི་གདམས་པའི་དབྱིངས་རྒྱ་ཆེ་བ་ནམ་མཁའ་ལྟ་བུ་ཚིག་ཉུང་ངུས་ཉེ་

བར་མཚོན་ན་ལྔ་སྟེ། གདོད་མའི་གཞི་སྣང་གི་འཆར་གཞི། དེ་ལས་གཞི་སྣང་འཆར་ཚུལ། ཤར་བ་གང་དུ་
ནུབ་ཚུལ། ནུབ་ནས་ཡང་གཅིག་འཆར་ཚུལ། ཤར་ནས་ཇི་ལྟར་གྲོལ་ཚུལ་ལོ། །དང་པོ་ནི་མར་འཁོར་བར་མ་
འཁྲུལ། ཡར་མྱ་ངན་ལས་མ་འདས། གང་དུའང་རྒྱ་ཆད་དང་ཕྱོགས་ལྷུང་མེད་པའི་སྔོན་རོལ་ན། སེམས་ཉིད་
རང་བཞིན་གྱིས་འོད་གསལ་བ། སོ་སོ་རང་རིག་པའི་ཡེ་ཤེས་གདོད་མའི་གནས་ཚུལ་ནི། ངོ་བོ་རང་བཞིན་ཐུགས་
རྗེ་གསུམ་གྱི་རང་བཞིན། སྐུ་གསུམ་འདུ་འབྲལ་མེད་པའི་དགོངས་པར་གནས་ཏེ། སྟོང་ལ་གོ་འབྱེད་པ་ནམ་
མཁའ་ཡངས་པའི་དཀྱིལ་ལྟ་བུ། གསལ་ལ་འགྲིབ་པ་མེད་པ་ཉི་ཟླ་གཟའ་སྐར་བཀྲམ་པ་ལྟ་བུ། རིག་ལ་འཆར་
གཞིར་གྱུར་པ་མེ་ལོང་གཡའ་དག་པ་ལྟ་བུ། དབྱིངས་སུ་གནས་ལ་ཕྱིར་མ་འཕྲོས་པ། སྣང་བར་གསལ་ལ་ངང་
ལས་མི་གཡོ་བ། རིག་པར་གནས་ལ་རྟོག་པར་མ་འགྱུས་པ། སྟོང་གསལ་རང་བྱུང་གི་ཡེ་ཤེས། གཞོན་ནུ་བུམ་
པ་སྐུའི་ཞིང་ན། ཆོས་ཉིད་འོད་གསལ་བའི་ངང་ལ་བཞུགས་པ་ནི་ཀ་དག་ཆེན་པོ་ཞེས་བྱ་སྟེ། རིག་པ་རང་ཤར་
གྱི་རྒྱུད་ལས། ང་མེད་པའི་སྔོན་རོལ་ན། གཞིའི་གནས་ལུགས་འདི་ལྟར་གནས་ཏེ། གཞི་ཀ་དག་ཆེན་པོ་ཞེས་
བྱ་བ་ངོ་བོ་རང་བཞིན་ཐུགས་རྗེ་གསུམ་དུ་གནས་སོ། །ངོ་བོ་མི་འགྱུར་བའི་ཡེ་ཤེས་མ་འགགས་པར་གསལ་བ་
གཞོན་ནུ་བུམ་པ་སྐུའི་གནས་ལུགས་ཞེས་བྱ་བའོ། །རང་བཞིན་འོད་ལྔའི་སྣང་བ་མ་འགགས་པའོ། །ཐུགས་
རྗེའི་སྣང་བ་ནི། དཔེར་ན་ནམ་མཁའ་སྤྲིན་མེད་པ་ལྟ་བུའོ། །དེ་དག་ནི་ཀ་དག་གི་གནས་ལུགས་ཞེས་བྱ་སྟེ། རྒྱ་
གར་ཡང་མ་ཆད། ཕྱོགས་གང་དུ་ཡང་མ་ལྷུང་བའོ། །ཞེས་གསུངས་སོ། །དེ་ཡང་བུམ་པའི་སྐུ་ནི་དཔེས་མཚོན་
པ་སྟེ། ནང་དུ་གསལ་ལ་ཕྱིར་མི་གསལ་བའོ། །གཅིག་ཏུ་ན་གནམ་གང་གི་ཉིན་པར་ནམ་མཁའ་དག་པ་ལ་ཟླ་
བ་དང་སྐར་མ་དབྱིངས་ན་ཡོད་པ་ལས་ཕྱིར་མི་མངོན་པ་ལྟར། དབྱིངས་ནང་གསལ་དུ་ལོངས་སྐུའི་ཞིང་ཁམས་
འོད་ཟེར་རྒྱན་ཁྲི་དང་བཅས་པ་ཡོད་ཀྱང་ཕྱིར་མི་གསལ་བ་སྟེ། འཆར་གཞི་ཙམ་དུ་གནས་པའི་ངོ་བོར་རྟོགས་
པར་བྱའོ། །སེམས་ཉིད་འོད་གསལ་བའི་དབྱིངས་ན་དེ་ལྟར་མེད་ན། ཕྱིས་སྐུ་དང་ཡེ་ཤེས་འབྱུང་མི་སྲིད་པའི་
སྐྱོན་དུ་འགྱུར་རོ། །བྱས་ཤིང་བསྒྲུབ་པས་མ་ཡིན་ཏེ། འདུས་མ་བྱས་ཤིང་ལྷུན་གྱིས་གྲུབ་པའི་ཕྱིར། རྒྱུད་བླ་མ་
ལས། འདུས་མ་བྱས་ཤིང་ལྷུན་གྱིས་གྲུབ། །གཞན་གྱི་རྐྱེན་གྱིས་རྟོགས་མིན་དང༌། །མཁྱེན་དང་བརྩེ་དང་ནུས་
པར་ལྡན། །དོན་གཉིས་ལྡན་པའི་སངས་རྒྱས་ཉིད། །ཅེས་གསུངས་པས་སོ། །སངས་རྒྱས་དུས་སྔར་ཡོད་ཀྱི་དྲི་
མ་དག་པ་ལས། རྒྱུ་རྐྱེན་གཞན་གྱིས་བསྐྱེད་པ་མེད་པ་སྟེ། མདོ་སྡེ་རྒྱན་ལས། སྔ་མ་ཕྱི་མ་ཁྱད་མེད་ཀྱང། །དེ་
བཞིན་ཉིད་ནི་དག་གྱུར་པ། །ཞེས་པ་བཞིན་ཏེ། རིགས་སམ་སྙིང་པོ་གདོད་མ་ནས་སྐུ་དང་ཡེ་ཤེས་སུ་གནས་

པས་སྟེང་གི་དྲི་མ་དག་པས་སངས་རྒྱས་པར་བསྟན་པ་ནི། ཁམས་བྱང་ཆུབ་ཏུ་གྱུར་པའི་ཚུལ་དང་གཅིག་པས།
གདོད་མའི་དབྱིངས་སམ་འཆར་གཞི་དེ་ལྟར་ཤེས་པར་བྱའོ། །དེ་ལྟར་ནང་གསལ་དུ་གནས་པའི་འཆར་གཞི་
དབྱིངས་དང༌། སྣང་བ་སྐུ་དང་རིག་པ་ཡེ་ཤེས་རྣམས་སོ་སོ་མ་ཡིན་ཏེ། ཆུའི་དབྱིངས་ན་གཟུགས་བརྙན་ལྟར་
རྟག་ཆད་འགྲོ་འོང་ལས་འདས་པ་ཉིད། སྒྲོན་མ་རྣམ་བཀོད་ལས། དེ་ལྟ་བུ་ཡི་བཞུགས་ཚུལ་ནི། །སྟོང་གསལ་
ཆུ་ཡི་གཟུགས་བརྙན་བཞིན། །ཞེས་སོ། །དེ་ཡང་ཆོས་སྐུ་ལྷུན་གྲུབ་རིན་པོ་ཆེའི་སྒྲུབས་དེ་ན་རིག་པ་བཞུགས་
དུས་རང་སྣང་སྐུ་དང་ཡེ་ཤེས་སུ་གསལ་བ་ཐམས་ཅད་ལ། ཆོས་ཉིད་དག་པའི་ཡེ་གདངས་ཞེས་བྱ་སྟེ། ཡེ་ནས་
ལྷུན་གྱིས་གྲུབ་པར་སྣང་བའི་ཕྱིར་རོ། །དེའི་ཚེ་སྐུ་རྣམ་པར་དག་པར་གཟུགས་བརྙན་ལྟ་བུ་རྟག་ཆད་མཚན་མ་
ལས་འདས་པ། གསུང་རྣམ་པར་དག་པ་བརྗོད་མེད་རླུང་ལྔའི་ངང་དུ་རང་གསལ་བ། ཐུགས་རྣམ་པར་དག་པ་
གཞི་ལ་མཁྱེན་ཆར་གནས་ལ་རྩལ་གྱིས་རྣམ་པར་མཁྱེན་པར་མ་བསྐྱོད་པས། ཡོན་ཏན་ལྷུན་གྱིས་གྲུབ་པ་ནོར་
བུ་ལྟར་གནས་ཤིང་ཕྲིན་ལས་ཡེ་རྫོགས་ཆེན་པོར་བཞུགས་པ་ཡིན་ནོ། །རླུང་གི་གནས་ཚུལ་རིག་པའི་ངང་ན།
སྲོག་རླུང་ཡན་ལག་བཞི་པ་ཡེ་ཤེས་ཀྱི་ངོ་བོར་གནས་ཏེ། རྩ་བའི་སྲོག་རླུང་ནི་རིག་པའི་ཡེ་ཤེས་ཤེས་རབ་ཏུ་
གནས་ཏེ། རྟོག་དཔྱོད་འཆར་བའི་འཁྲུལ་གཞི་དང་རང་རིག་པའི་གྲོལ་གཞི་གཉིས་འཆར་རུང་དུ་ཡོད་ལ། དེ་
དུས་མ་ཤར་བ་ཡུལ་རིག་པའི་ཡེ་ཤེས་སུ་གནས་པས། ཡེ་ཤེས་ཐམས་ཅད་ཀྱི་འཆར་གཞིར་གྱུར་པའོ། །ཡན་
ལག་གི་རླུང་བཞི་ནི་དེ་ལས་གྱེས་པའི་གདངས་སམ་རྩལ་དུ་རང་ཤར་བ་སྟེ། གྱེན་དུ་རྒྱུ་བ་ཤེས་རབ་ཀྱི་རྟ་དང༌།
ཐུར་དུ་སེལ་བ་ཤེས་རབ་ཀྱི་ཟེར་གདངས་འོད་དང༌། མེ་དང་མཉམ་པ་སྨིན་པར་བྱེད་པའི་སྟོབས་ཅན་དང༌། ཁྱབ་
བྱེད་རྫོགས་པར་བྱེད་པའི་སྟོབས་ཅན་ཏེ། དབྱིངས་སུ་ནི་མ་འཕྲོས་པ་ལས་འཕྲོ་གཞི་མ་འགགས་པའི་སྙིང་པོར་
གནས་པའོ། །ཕྱིས་ཕྱིར་གསལ་གྱི་དུས་སུ་ཡན་ལག་འདིར་བཞིར་འཕྲོས་ནས་སོ་སོའི་ལས་བྱེད་ལ། ད་ལྟར་
དབྱིངས་ཀྱི་དུས་སུ་སྲོག་རླུང་ཡེ་ཤེས་ཀྱི་ཆ་གཅིག་པུ་གསལ་བར་ཡོད་པ་ཡིན་ནོ། །རླུང་ལྔ་པོ་ཡང་འབྱུང་བ་མ་
ལ་ཞ་བའི་ཚེ་ཡེ་ཤེས་དབྱིངས་སུ་འཁྱིལ་ནས། སྲོག་རླུང་ཡེ་ཤེས་ཆེན་པོ་འཕོ་འགྱུར་མེད་ཀྱང་ཡན་ལག་
གི་རླུང་བཞི་དམ་ཚིག་གི་ལྷ་མོ་བཞིར་གནས་པ་ཡིན་ནོ། །ཐུགས་རྗེས་ནི་ཡེ་ཤེས་ལྔའི་ངོ་བོར་བཞུགས་པས།
ཡེ་དག་སྤྲོས་བྲལ་ཉག་གཅིག་ཏུ་བཞུགས་སོ། །དེས་ནི་ནང་གསལ་གདོད་མའི་གནས་ལུགས་བསྟན་པའོ། །དོན་
གཉིས་པ་དེ་ལས་གཞི་སྣང་གི་འཆར་ཚུལ་ལ། དབྱིངས་ནས་ཉམས་སུ་ཤར་བ་ཟ་འོག་བེར་ཁྱིམ་བཀྲམ་པ་ལྟར་
སྣང་དུས། རང་སྣང་དེ་ལ་གོང་འོག་ཏུ་གནས་པས་རིམ་པ་ལྟར་བཤད་པ་ནི། གདོད་མའི་ནང་གསལ་ལས་རིག་

པའི་ཡེ་ཤེས་སྲོག་རླུང་གིས་བསྐྱོད་པའི་གདངས་ཕྱིར་སྣང་བ་ནི་འོད་དང་སྐུ་དང་ཟེར་དུ་ཤར་བ་ལས། ཆ་ཤས་
ཀྱི་སྒོ་ནས་དབྱེ་ན།འཆར་ལུགས་དྲུག་སྒོ་གཉིས་དང་བརྒྱད་ཀྱི་ཆ་ནས་ལྷུན་གྲུབ་རིན་པོ་ཆེའི་སྣང་བ་ཞེས་བྱ།
ངེས་པ་མེད་པའི་ལྷུན་གྲུབ་ཅེས་བྱའོ། །འཆར་ལུགས་དྲུག་ནི། ཐུགས་རྗེ་ལྟར་ཤཪ་བས་སྙིང་རྗེ་ཕྱོགས་ཪིས་
མེད། འོད་ལྟར་ཤར་བས་ཐམས་ཅད་འོད་ལྔར་སྣང༌། སྐུ་ལྟར་ཤར་བས་ཞི་ཁྲོའི་ཚོམ་བུའི་ནམ་མཁའ་གང༌།
ཡེ་ཤེས་ལྟར་ཤར་བས་ལོངས་སྐུའི་ཞིང་ཁམས་རང་སྣང་།གཉིས་མེད་ལྟར་ཤར་བས་གང་ལའང་རྣམ་
པར་མི་རྟོག མཐའ་གྲོལ་ལྟར་ཤར་བས་ཡེ་ཤེས་ཟང་ཐལ་ལོ། །སྒོ་གཉིས་ནི་དག་པ་ཡེ་ཤེས་ཀྱི་སྒོ་ལྟར་ཤར་
བས་ཀུན་ཏུ་བཟང་པོའི་གྲོལ་གཞིར་རང་བྱུང༌། མ་དག་པ་འཁོར་བའི་སྒོ་ལྟར་ཤར་བས་མ་རིག་པ་སེམས་ཅན་
གྱི་འཁྲུལ་གཞིར་རང་བྱུང་བའོ། །སྣང་བ་དེའི་འོག་ན་གཞི་སྣང་ཆེན་པོ་ཞེས་བྱ་བ་ཡོད་དེ། ཡེ་ཤེས་བཞི་སྦྱོར་
ལས་ཁྱད་པར་དུ། ལྔ་ལྡན་འོད་ཀྱི་སྣམ་བུས་ནམ་མཁའ་ཁྱབ་པའོ། །དེའི་འོག་ན་ལོངས་སྐུའི་སྣང་བ་ཡོད་དེ།
རིགས་ལྔའི་ཚོམ་བུ་གྲངས་མེད་པའོ། །དེའི་འོག་ན་རང་བཞིན་སྤྲུལ་པ་སྐུའི་ཞིང་སྣང་ཡོད་དེ། དག་པའི་ཞིང་
ཁམས་གྲངས་མེད་པ་སངས་རྒྱས་དང་བྱང་ཆུབ་སེམས་དཔས་བསྐོར་བར་སྣང་བའོ། །དེའི་འོག་ན་ལྷུན་གྲུབ་
ཀྱི་སྣང་བ་ལས་འགྲོ་བ་རིགས་དྲུག་གི་ཞིང་ན་ཐུབ་པ་དྲུག་གི་སྟོན་པ་དང་བཅས་པ་གྲངས་མེད་བསམ་ཀྱིས་མི་
ཁྱབ་པ་སྣང་བ་ཡོད་དོ། །དེ་ཐམས་ཅད་ཀྱང་ཡར་ཀ་དག་གི་སྣང་བ། ནམ་མཁའ་སྤྲིན་དང་བྲལ་བ་ལྟ་བུའི་ངང་
ན་ཀུན་བཟང་ཡབ་ཡུམ་མཐིང་གར་སྣང་ལ། བར་འོད་གསལ་ཡེ་ཤེས་ཀྱི་ཞིང་སྣང་འཇའ་ཚོན་ལྟ་བུ་ན་རིགས་
ལྔའི་སངས་རྒྱས་ནམ་མཁས་གར་ཁྱབ་ཙམ་དུ་རང་སྣང་ཞིང་ཡར་དག་པའི་ཞིང་དང་། མར་མ་དག་པའི་ཞིང་ན།
གདུལ་བྱ་དང་འདུལ་བྱེད་ཀྱི་སྟོན་པར་སྣང་བ་ནི། ཆོས་ཐམས་ཅད་རིག་པའི་ཡེ་ཤེས་ལ་ཡེ་ནས་ལྷུན་གྲུབ་ཏུ་
རང་ཤར་རང་སྣང་བ་སྟེ། དབང་རྣམ་པར་ཕྱེ་བ་ལས། འཁོར་བ་ངན་སོང་རོལ་པ་ཡེ་ཤར་ལ། །ཞེས་དང་། འཁོར་
འདས་ཐམས་ཅད་རིག་པའི་ཆོ་འཕྲུལ་ལ། །ཞེས་པའི་དོན་ཏོ། །འདི་དག་གི་རང་བཞིན་ཤེས་བྱེད་ལུང་དང་
སྦྱར་ན། རིག་པ་རང་ཤར་ལས། དེའི་འོག་ན་ལྷུན་གྲུབ་རིན་པོ་ཆེའི་གནས་ལུགས་ཞེས་བྱའོ། །དེ་ལ་འཆར་
ལུགས་རྣམ་པ་དྲུག་ཡོད་དོ། །སྒོ་རྣམ་པ་གཉིས་ཡོད་དོ། །དེ་ནི་ལྷུན་གྲུབ་ཅེས་ཀྱང་བྱའོ། །གཞི་མ་ངེས་པ་ཞེས་
ཀྱང་བྱའོ། །གཞི་སྣང་སྣ་ཚོགས་སུ་འཆར་བ་ཞེས་ཀྱང་བྱའོ། །དེས་མན་ཆད་ན་ལྡོག་པའི་ས་ཡོད་དོ། །དེའི་འོག་
ན་གཞི་སྣང་ཆེན་པོ་ཞེས་བྱ་བ་ཡོད་དོ། །དེའི་འོག་ན་ལོངས་སྐུའི་སྣང་བ་ཡོད་དོ། །དེ་ནི་ལམ་མངོན་པར་སྣང་
བའི་གཞི་ཞེས་བྱའོ། །དེ་ཡང་གསལ་བ། དྲོ་བ། བསིལ་བ། ཡང་བ། གཡོ་བའི་བདག་ཉིད་འཛིན་པ། སྐུ་ལྔ་

དང་ལྡན་པ། ཡེ་ཤེས་ལྔ་དང་ལྡན་པ། རིག་ལྔ་དང༌། ཁ་དོག་ལྔ་དང༌། འོད་ལྔ༌དང༌། ཡུལ་ལྔ༌དང༌། གཟུགས་
ལྔ་དང༌། སྒྲ་ལྔ་དང༌། དྲི་ལྔ་དང༌། རོ་ལྔ་དང༌། རེག་ལྔ་དང༌། ཆོས་ལྔ་དང༌། སྣང༌བ༌ལྔ༌དང༌། གཙོ་བོ་ལྔ༌དང༌།
འཁོར་ལྔ་དང་ལྡན་པའོ། །དེ་ཡང་མཚན་བཟང་པོ་སུམ་ཅུ་རྩ་གཉིས་དང་ལྡན་པའོ། །དཔེ་བྱད་བཟང་པོ་བརྒྱད་
ཅུ་དང་ལྡན་པའོ། །སྤངས་པའི་ཆོས་དྲུག་དང་ལྡན་པའོ། །དེ་དག་ནི་ལོངས་སྐུའི་སྣང་ལུགས་སོ། །དེ་དང་དེ་
ལས་བྱུང་བའི་འབྲེལ་པའོ། །དེའི་སྣང་བ་ལས་རང་བཞིན་སྤྲུལ་པ་སྐུའི་སྣང་བ་དང༌། འགྲོ་བ་འདུལ་བ་སྤྲུལ་
པ་སྐུའི་སྣང་ལུགས་དང༌། །མ་དག་པ་སྤྲུལ་པ་སྐུའི་སྣང་ལུགས་སོ། །དེ་ཡང་རང་བཞིན་སྤྲུལ་པའི་སྐུ་ནི་ངོ་བོ་ལྷུན་
གྲུབ་ལས་ཤར་བའོ། །སྣང་ལུགས་ནི་འཁོར་མི་ཟད་པ་དང༌། ལོངས་སྤྱོད་ཟད་མི་ཤེས་པ་དང༌། ཡོན་ཏན་ཟད་
མི་ཤེས་པ་དང་། སྟོབས་ཟད་མི་ཤེས་པ་དང༌། རྩལ་ཟད་མི་ཤེས་པ་དང༌། ཆོ་འཕྲུལ་ཟད་མི་ཤེས་པ་དང༌། ཚེའི་
ཚད་གྲངས་མེད་པ་དང༌། ནད་ཀྱི་སྡུག་བསྔལ་ཐམས་ཅད་དང་བྲལ་བ་གཞལ་ཡས་ཁང་བསམ་གྱིས་མི་ཁྱབ་པ་
དང༌ ། ཆོས་བསམ་ཀྱིས་མི་ཁྱབ་པ་སྒྲོགས་པ་སྟེ། རང་བཞིན་སྤྲུལ་པ་སྐུའི་སྣང་ལུགས་སོ། །དེ་ལས་འགྲོ་བ་
འདུལ་བ་སྤྲུལ་པའི་སྐུ་འབྱུང་ངོ་། །དེ་ཡང་སྣ་ཚོགས་སུ་སྣང་བ། སྣ་ཚོགས་ཀྱི་དོན་ཤེས་པ། སྣང་ཡང་རྗེས་སུ་
མ་འཆད་པའོ། །ཞེས་གསུངས་སོ། །དེ་ལྟར་སྣང་བ་ལྔ་པོ་གོང་འོག་ཏུ་བསྟན་པ་རྣམས་ཀྱང༌། དབྱིངས་ནས་སྐུ་
དང་ཡེ་ཤེས་ཀྱི་གདངས་ལས་མ་ངེས་པའི་ལྷུན་གྲུབ་ཤར་བ་དང་མཉམ་དུ། གཞི་སྣང་ཆེན་པོ་ལས་ལོངས་སྐུ་
དང་དེ་ལས་རང་བཞིན་སྤྲུལ་སྐུ་དང༌། དེ་ལས་འགྲོ་འདུལ་སྤྲུལ་སྐུ་རྣམས་སྔ་ཕྱི་མེད་པར་ཤར་བ། བཞིན་གྱི་
གདངས་མེ་ལོང་དུ་ཤར་བ་བཞིན་སྔ་ཕྱི་མེད་པ་ལྟར་སྣང་བས་རིམ་པ་ལྟར་སྨོས་པ་ཡིན་ནོ། །འཆར་བ་དང་
འཆར་གཞི་ལ་ལྟོས་ནས་རིམ་པར་སྨོས་པ་དང་སྔ་ཕྱིའི་རིམ་པ་མ་ཡིན་ནོ། །དེ་ཡང་སྣང་བ་དེ་ལྟར་ཤར་དུས།
གདོད་མའི་ཀུན་ཏུ་བཟང་པོའི་རང་སྣང་དབྱིངས་ནས་ཤར་བ། བཞིན་དང་མེ་ལོང་གི་གཟུགས་སམ་ལུས་དང་
གྲིབ་མ་བཞིན་ཤེས་པས་བྱེ་བྲག་ཕྱེད་པའི་སྐད་ཅིག་ལ་རང་སྣང་གི་གཞི་རྣམས་ནང་གསལ་དུ་ཐིམ་ནས། གདོད་
མའི་དབྱིངས་སུ་འཕོ་འགྱུར་མེད་པའི་ངང་ལས། གཞན་དོན་ལྷུན་གྲུབ་ཏུ་ཐུགས་རྗེ་དང་ཕྲིན་ལས། བྱིན་རླབས་
ཀྱི་ཆོ་འཕྲུལ། གདུལ་བྱ་མོས་པའི་རང་སྣང་དུ་འཆར་བ་ནི་འབད་རྩོལ་མེད་པར་རང་བྱུང་བའོ། །དེ་སྐད་དུ་རང་
བྱུང་བདེ་བ་འཁོར་ལོའི་རྒྱུད་ལས། ཉུག་ཙམ་ལས་ནི་རང་བྱུང་ནས། །ཝལ་གྱིས་བསལ་ནས་སྒྲོ་སྐུར་བྲལ། །ཞེས་
པས། དབྱིངས་ནས་ཡེ་ཤེས་སྐད་ཅིག་དང་པོར་ཉུག་ཙམ་སྣང་བ་ལ་ཤར་དུས། རང་སྣང་དུ་ཧྲིག་གིས་རིག་པས་
བྱེ་བྲག་ཕྱེད་དེ། སྐད་ཅིག་གཉིས་པར་མ་རིག་པའི་སྒྲིབ་པ་ཐམས་ཅད་ཝལ་གྱིས་བསལ་ནས་དབྱིངས་སུ་བྱང་

ཆུབ་པའོ། །དེ་ཉིད་མཚན་བརྗོད་ལས། སྐད་ཅིག་གཅིག་གིས་བྱེ་བྲག་ཕྱེད། །སྐད་ཅིག་གཅིག་གིས་རྫོགས་
སངས་རྒྱས། །ཞེས་སོ། །རང་སྣང་དུ་ཤེས་ཚུལ། ཀུན་བྱེད་ལས། གྲིབ་མ་གཟུགས་ཀྱི་དཔེ་བཞིན་ངོ་མཚར་
མཐོང་བའི་མིག །ཅེས་སོ། །དེ་ཚེ་ཀུན་ཏུ་བཟང་པོས་ཆོས་དྲུག་བརྙེས་ནས་གྲོལ་བ་ནི། ལུང་ལས་མ་བྱུང་བའི་
གདམས་ངག སེམས་ལས་མ་བྱུང་བའི་སངས་རྒྱས། རྒྱུ་ལས་མ་བྱུང་བའི་འབྲས་བུ། རང་སྣང་རང་ཤར་རང་
གྲོལ་དུ་ཤེས་ནས་སངས་རྒྱས་སོ། །ལུང་ལས་མ་བྱུང་སྟེ། སྟོན་བྱེད་ཀྱི་སློབ་དཔོན་མེད་པས་དཔལ་རང་བྱུང་གི་
སངས་རྒྱས་སོ། །སེམས་ལས་མ་བྱུང་སྟེ་ཡེ་ཤེས་ཉིད་རང་གསལ་དུ་སངས་རྒྱས་སོ། །རྒྱུ་ལས་མ་བྱུང་སྟེ་རིག་
མཁན་ཉིད་རང་གྲོལ་དུ་སངས་རྒྱས་སོ། །རང་སྣང་སྟེ་དབྱིངས་སེམས་ཉིད་འོད་གསལ་བ་རང་ངོར་ཤར་རོ། །
རང་ཤར་ཏེ་རིག་པ་དེ་ཉིད་དེ་ལྟར་སྣང་བའོ། །རང་གྲོལ་ཏེ་རིག་དུས་རིག་པ་རང་འཁྲུལ་མེད་ཡེ་ཡིན་ཆེན་པོར་
རྟོགས་པའི་ཕྱིར་རོ། །འདིར་སེམས་ཉིད་ཅེས་སྨོས་པས་སེམས་ཀྱི་ཟད་ས་རིག་པ་འཆར་གཞི་ཉིད་ལ་ཟེར་གྱིས།
སེམས་ལ་མི་ཟེར་རོ། །བླུན་རྨོངས་པ་འགས། སེམས་དང་སེམས་ཉིད་ཀྱང་མ་ཕྱེད་པར་གཅིག་ཏུ་སྨྲ་བ་ནི་བཞད་
བགད་ཀྱི་གནས་སོ། །དེའི་ཚེ་རང་སྣང་དུ་རིག་པས་རིག་པར་སྐྱེས་པའི་ཆས་ལྷན་ཅིག་སྐྱེས་པའི་མ་རིག་པ་
བཅོམ། རིག་པར་ཤར་བས་མ་རིག་པ་མེད་དེ་བདག་ཉིད་གཅིག་པའི་མ་རིག་པ་བཅོམ། རང་སྣང་དུ་རང་རིག་
པས་གཞན་ཞེས་གཟུང་འཛིན་མེད་པས་ཀུན་ཏུ་བརྟགས་པའི་མ་རིག་པ་བཅོམ་ནས་དབྱིངས་ནས་ཕྱིར་གསལ་
དུ་ཉུག་ཙམ་བྱུང་བས། གདོད་མའི་ངང་ལས་ཅུང་ཟད་ཡུད་ཙམ་སྣང་ཞིང་གཡོས་ཀྱང་དེ་མ་ཐག་ཏུ་རང་རིག་པས་
རིག་མཁན་ཉིད་ཀྱང་གྲོལ་ནས། འཛིན་པ་མེད་པས་གཟུང་འཛིན་གྱི་བློ་སྟོང་དུས་ཕྱིར་སྣང་འོད་ཀྱི་སྣང་བ་བེམས་
པོ་ལྟར་སྣང་བ་རིག་པ་ཡེ་ཤེས་ཀྱི་གདངས་སུ་ཤེས་ཏེ། རིག་པ་དང་རིག་གདངས་ཤན་ཕྱེད་པའི་སྐད་ཅིག་ལ་མ་
རིག་པ་སངས་ནས་རྟག་ཆད་སྒྲོ་སྐུར་དང་བྲལ་ཏེ། གདོད་མའི་ངང་དུ་གྲོལ་བ་ནམ་མཁའ་ལྟ་བུའོ། །དེའི་ཚེ་
དབྱིངས་ནས་ཤར་བའི་སྣང་བ་ལུང་མ་བསྟན་གྲོལ་འཁྲུལ་གྱི་གཞི་ཅན༌། རང་སྣང་རིག་པའི་གདངས་སུ་ཤེས་
པས་གདོད་མར་ཐིམ་པ་ནི། ལུང་མ་བསྟན་རང་བརླག་ལ་སོང་བའི་རི་བོ་ཏ་ལར་ཉི་མ་ཤར་བས་མུན་པའི་གནས་
རང་སངས་ལ་སོང་བ་ལྟ་བུ་སྟེ། དགོངས་པ་བཀའ་བགྲོས་རྒྱུད་ལས། དེ་ཚེ་ཀུན་བཟང་ཆོས་དྲུག་གིས། །གཞི་
ཤེས་མ་རིག་གསུམ་བཅོམ་ནས། །ཉུག་ཙམ་ལས་ནི་ཡུད་ཙམ་སྟོང༌། །རིག་ཙམ་བྱུང་བས་རིག་འགྲུབ་བརླག །
སལ་གྱིས་བསལ་བས་མུན་ཁོང་སངས། །ཝལ་གྱིས་བྱུང་བས་འཐིམས་པ་མེད། །སྒྲོ་སྐུར་བྲལ་བས་མ་རིག་
དག།འགྱུར་བ་མེད་པས་ནམ་མཁའ་འདྲ། །དེ་ཡང་རྡོ་རྗེ་སེམས་དཔའ་ཉོན། །འཁྲུལ་པ་མ་རིག་ལོག་བཅོམ་

པས། །ལུང་མ་བསྟན་པ་རང་བརླག་སྟོང༌། །བེམས་རིག་ཕྱེད་པའི་གཞི་དང་འཕྲད། །དེ་ཕྱིར་མ་རིག་མུན་པ་
སངས། །རི་བོ་ཏ་ལར་ཉི་ཤར་འདྲ། །ཞེས་སོ། །རི་བོ་ཏ་ལ་ནི་ཤར་གྱི་རི་ཐམས་ཅད་དེ། ཉི་མ་ཐོག་མར་ཤར་
བས་མུན་པ་སངས་བ་ལྟར། ཡེ་ཤེས་དང་པོར་རིག་པའི་སངས་རྒྱས་པ་ཡིན་ནོ། །དབྱིངས་སུ་སངས་རྒྱས་ནས་
དབྱིངས་ལས་མ་གཡོས་པར་སྐུ་གསུང་ཐུགས་ཀྱི་རོལ་པ་ཆེན་པོའི་མཐུ་དང་གདུལ་བྱའི་མོས་པ་ལས་དོན་མཛད་
པ་ནི་གཟུགས་བརྙན་ལྟ་བུ་སྟེ། རྒྱུད་བླ་མ་ལས། ཆོས་ཀྱི་སྐུ་ལས་མ་གཡོས་པར། །སྤྲུལ་པའི་རང་བཞིན་སྣ་
ཚོགས་ཀྱིས། །སྐྱེ་བ་མངོན་པར་སྐྱེ་བ་དང་། །དགའ་ལྡན་གནས་ནས་འཕོ་བ་དང་། །ཞེས་པ་ལ་སོགས་པ་དང་།
ཇི་ལྟར་བཻཌཱུར་ས་གཞི་དག་པ་ལ། །ལྷ་དབང་ལུས་ཀྱི་གཟུགས་བརྙན་སྣང་བ་ལྟར། །དེ་བཞིན་འགྲོ་སེམས་ས་
གཞི་གཙང་མ་ལ། །ཐུབ་པའི་དབང་པོའི་སྐུ་ཡི་གཟུགས་བརྙན་སྣང༌། །འགྲོ་ལ་འཆར་ནུབ་སྣ་ཚོགས་གང་སྣང་
བ། །རྙོག་པའི་རང་སེམས་རབ་འཇུག་དབང་གིས་འཇུག །ཅེས་སོ། །དེ་ལྟར་སངས་རྒྱས་པའི་སྟོན་པ་ནི་ཀུན་
ཏུ་བཟང་པོ་སྟེ། གཞི་ལས་འཕགས་པའི་སྐད་ཅིག་ལ་བྱེ་བྲག་ཕྱེད་ནས་སངས་རྒྱས་ཏེ། འཁོར་འདས་ཀུན་གྱི་
དཔལ་མགོན་དུ་གྱུར་བ་ཡིན་ནོ། །གྲོལ་ཚུལ་དེ་ལྟ་བུ་ནི་ཅིག་ཆར་བ་གཞི་ནས་གྲོལ་བ་ཞེས་བྱའོ། །དོན་གསུམ་
པ། ཤར་བ་གང་དུ་ནུབ་ཚུལ་ནི། དེ་ལྟར་དབྱིངས་ནས་ཤར་བ་རང་སྣང་དུ་མ་རིག་པས། གཞན་དུ་འཁྲུལ་པ་རྨི་
ལམ་ནང་གི་འཇིགས་སྣང་ལྟར་ཇེ་རགས་སུ་མཐུད་པས་ན། སྣང་བ་རང་ལོག་ནས་མ་དག་པ་རིགས་དྲུག་སོ་
སོའི་གནས་དང༌། ལུས་དང་སེམས་སུ་འཁྲུལ་ཏེ། བདེ་སྡུག་གི་སྣང་བ་མི་འདྲ་བ་དུ་མ་བག་ཆགས་སྣ་
ཚོགས་སུ་བསགས་ཤིང་གོམས་པས་རང་སྣང་སྟེ། དྷ་དུ་ར་ཟོས་པའི་སྣང་བ་ལྟ་བུ་འམ། རྨི་ལམ་སྒྱུ་མ་ལྟར།
སེམས་གཅིག་གི་ངོ་ཁ་ལ་སྣང་ཚུལ་དྲུག་ཤར་བས། འགྲོ་བ་རིགས་དྲུག་ཏུ་བཏགས་ཏེ་འཁོར་བར་འཁྱམས་
པའོ། །དེ་སྐད་དུ་སྒྲོན་མ་སྣང་བྱེད་ལས། སྔོན་བྱུང་ཐོག་མ་ཀ་དག་གཞི། །ངོ་བོ་རང་བཞིན་ཐུགས་རྗེ་ནི། །ཡེ་
ཤེས་གསུམ་གྱི་བདག་ཉིད་དོ། །དེ་ལས་མ་ངེས་ལྷུན་གྲུབ་གཞི། །མ་རིག་གསུམ་དང་རྐྱེན་བཞི་དང༌། །ཤེས་
པ་སྦགས་པས་འཁྲུལ་པའོ། །ཞེས་སོ། །མ་རིག་པ་གསུམ་ནི། བདག་ཉིད་གཅིག་པ་ཡེ་ལྡན་གྱི་ཚུལ། ལྷན་ཅིག་
སྐྱེས་པ་དུས་མཉམ་གྱི་ཚུལ། ཀུན་ཏུ་བརྟགས་པ་ཕྱིས་འབྱུང་གི་ཚུལ་དུ་རང་མ་རིག་པའི་ཆ་ལས་སོ་སོར་བརྟགས་
སོ། །རྐྱེན་བཞི་ནི། རྒྱུའི་རྐྱེན་མ་རིག་པ་གསུམ། བདག་པོའི་རྐྱེན་རིག་པ། ཡུལ་གྱི་རྐྱེན་སྣང་བ་སྟེ་དམིགས་
པའི་རྐྱེན་ནོ། །དེ་མ་ཐག་པའི་རྐྱེན་དེ་གསུམ་དུས་མཚུངས་པའི་ཆའོ། །ཤེས་པས་སྤགས་པའི་འཁྲུལ་བ་ནི།
འགྲོ་དྲུག་སོ་སོའི་སྣང་བ་རྣམས་སོ། །འཁྲུལ་དུས་སྙིང་གར་ཡེ་ཤེས་རང་གནས་ཀྱི་ངང་ནས་གཞི་སྣང་རྣམས་

ཀྱང་ཆད་པ་དང་ལྷག་པ་མེད་པར་འཆར་གཞིར་གནས་ཏེ། མེ་ལོང་ལས། དེ་ལྟར་གཞི་སྣང་ལྔ་རྣམས་ཀྱང༌། །
འཁྲུལ་དུས་སྣང་གསལ་འཆར་གཞིའི་ཚུལ། །སེམས་ཅན་ཀུན་གྱི་སྙིང་ལ་གནས། འགྲོ་དྲུག་སྣང་བ་དེ་ལྟར་རོ། །
ཞེས་སོ། །དེའི་དུས་སུ་ཀ་དག་གི་སྟོང་པར་ཐག་བཅད་ནས། ཁྲེགས་ཆོད་དུ་བསྟན། ལྷུན་གྲུབ་ཀྱིས་ཡེ་གྲུབ་
ཏུ་ངོ་སྤྲད་ལ་ཐོད་རྒལ་གྱིས་ཉམས་སུ་བླངས་པས།  བརྩོན་འགྲུས་རབ་རྣམས་སྣང་བ་འདི་ཉིད་ལ་རྡོས་
བཅས་དག་ནས་སངས་རྒྱས་པའོ། །དེ་ཡང་སྣང་བ་གོང་འཕེལ་གྱི་ཚེ། ཐིག་ལེའི་ནང་དུ་འགྲོ་དྲུག་གི་གཟུགས་
དང་བདེ་སྡུག་ཉན་རང་ལ་སོགས་པའི་གཟུགས། ཚད་དུ་ཕེབས་དུས་སངས་རྒྱས་ཀྱི་ཞིང་སྣང་འཆར་བའི་གནད་
ཀྱང་གཞི་ལ་སྣང་བ་དེ་ཀུན་ཡོད་པ་ཤར་བའི་གནད་ཀྱིས་སོ། །དོན་བཞི་པ། ནུབ་ནས་ཡང་ཅིག་འཆར་ཚུལ་ནི་
འབྱུང་བ་རིམ་གྱིས་ཐིམ་ནས་འོད་གསལ་གྱི་ཚེ་སྣང་བ་དུས་གཅིག་ལ་ཤར། སྣང་བར་ངེས་པའི་ཤེས་རབ་རིམ་
གྱིས་སྐྱེ་བའི་ཚུལ་གྱིས་ལྷུན་གྲུབ་ཀྱི་སྣང་བ་སྐུ་དང༌། གཞི་སྣང་ཆེན་པོ་ཡེ་ཤེས་དང་ལོངས་སྐུའི་སྣང་བ་ཚོམ་བུ་
དང༌། རང་བཞིན་སྤྲུལ་སྐུ་དང༌། འགྲོ་འདུལ་སྤྲུལ་སྐུའི་སྣང་བ། ལྷུན་གྲུབ་རིན་པོ་ཆེའི་སྣང་ཐ་མ་རྣམས་བར་
དོའི་གདམས་ངག་ཏུ་བཤད་པ་ལྟར་འཆར་ཏེ། སྒྲོན་མ་སྣང་བྱེད་ལས། རང་རིག་ཡེ་ནས་རང་ཤར་དང༌། །
ཉམས་བླང་དུས་ན་རང་ཤར་དང་། །ཡུལ་རྐྱེན་འཕྲད་ཚེ་རང་ཤར་དང༌། །བར་དོའི་ཡུལ་ལ་རང་ཤར་རོ། །ཞེས
སོ། །དོན་ལྔ་པ་ཤར་ནས་ཇི་ལྟར་གྲོལ་ཚུལ་ནི། རང་སྣང་རང་ངོ་ཤེས་པའི་སྐད་ཅིག་ལ་གདོད་མར་གྲོལ་ཏེ།
སྣང་བ་རྣམས་མ་ལ་ཐིམ་ནས། སྐུ་དང་ཡེ་ཤེས་འདུ་འབྲལ་མེད་པའི་ངང་ལས་མི་གཡོ་བར། ཐུགས་རྗེ་ཆེན་པོའི་
བྱིན་རླབས་དང༌། གདུལ་བྱའི་མོས་པའི་སྐལ་བ་ཇི་ལྟར་བར་དོན་མཛད་དེ། སྒྱུ་འཕྲུལ་ལས། ཐུགས་རྗེ་ཆེན་
པོས་འབྲེལ་པས་ན། ཡེ་ཤེས་དབྱིངས་ལས་མི་གཞན་ཕྱིར། །འགྲོ་དྲུག་དུས་གནས་མ་ལུས་པར། །མཐུན་པའི་
ཡེ་ཤེས་རང་སྣང་བའོ། །ཞེས་སོ། །དེ་ལྟར་རྟོགས་དཀའ་རྡོ་རྗེ་སྙིང་པོའི་དོན། །བླ་མའི་ལུང་ལ་བརྟེན་ནས་བཤད་
པ་འདིས། །མ་ལུས་འགྲོ་ཀུན་གདོད་མའི་སར་གཞོལ་ཏེ། །དབྱིངས་དང་ཡེ་ཤེས་འདུ་འབྲལ་མེད་པར་ཤོག །
གསང་བ་སྙིང་ཏིག་གི་གནད་ཀྱི་གདམས་པ་མཆོག་ཏུ་གསང་བ་ལས། གཞི་སྣང་ཡེ་ཤེས་ཀྱི་སྒྲོན་མེ་ཞེས་བྱ་བ།
ཐེག་པ་མཆོག་གི་རྣལ་འབྱོར་པ་ཀོང་ཆེན་རབ་འབྱམས་ཀྱིས་གངས་རི་ཐོད་དཀར་དུ་བཀོད་པ་རྫོགས་སོ།། །།

དཔེ་དོན་གསལ་བྱེད་སྒྲོན་མེ་བཞུགས་སོ། །
བཅོམ་ལྡན་འདས་གཟི་བརྗིད་མཐའ་ཡས་ལ་ཕྱག་འཚལ་ལོ། །སེམས་ཉིད་འོད་གསལ་བྱང་ཆུབ་སྙིང་པོའི་
དོན། །ཇི་བཞིན་སྟོན་ཕྱིར་རྒྱུད་དོན་གསལ་བ་ལས། །དཔེ་དོན་གསལ་བྱེད་ཡིད་བཞིན་སྒྲོན་མེ་ནི། །སྐལ་
བཟང་རྣམས་ཀྱི་དོན་དུ་བཤད་ཀྱིས་ཉོན། །དེ་ལ་རྡོ་རྗེ་སེམས་དཔའི་མེ་ལོང་རང་བཞིན་གྱིས་དྭངས་ལ་ཟུར་
མང་བ་སྤོས་ཆུས་བཀྲུས་ལ། ཡི་གེ་བརྒྱ་པ་མང་དུ་བཟླས་ཏེ། རྡོ་རྗེ་སེམས་དཔར་བསྐྱེད་ལ་ཕྱག་དང་མཆོད་
པ་བྱས་ནས། དར་ཟབ་ཀྱིས་དྲིལ་ལ་ངོ་སྤྲོད་ཀྱི་དུས་སུ་བསྟན་པ་ནི། སྤྲོས་པ་མེད་པའི་ཀློང༌། བསོད་ནམས་
བརྒྱན་པའི་སྐུ། སྤྲུལ་པའི་སྐུ། རྡོ་རྗེ་འོད་སྲུངས་ལ། བཅོམ་ལྡན་འདས་གཟི་བརྗིད་མཐའ་ཡས་ཀྱིས་སྐྱེ་མེད་
དག་པའི་ཀློང་ནས་སྙིང་པོ་བྱང་ཆུབ་མཆོག་གི་ཐིགས་པ་གསུམ་སྤྲོས་ཏེ། སྐུ་མངོན་པར་སྣང་བ་ཆུ་ཟླའི་དཀྱིལ་
འཁོར་ལྟ་བུ་ནས། སྐུའི་ཐིགས་པ་མན་ཤེལ་གསང་བའི་སྐུ་ཕྱུང་ནས་དཔེའི་ཡེ་ཤེས་སུ་བཞག གསུང་སྤྲོས་པ་
མེད་པའི་ཀློང་ནས་གསུང་གི་ཐིགས་པ་བདུད་རྩི་བྱང་ཆུབ་ཀྱི་སེམས་ཀྱི་ཡང་ཞུན་ཕྱུང་ནས་དོན་གྱི་ཡེ་ཤེས་ངོ་
སྤྲད། ཐུགས་རྡོ་རྗེ་ལྟར་མི་འགྱུར་བའི་དབྱིངས་ཀློང་ནས་ཐུགས་ཀྱི་ཐིགས་པ་སྙིང་པོ་བྱང་ཆུབ་ཀྱི་སེམས་
གསལ་བའི་སྒྲོན་མ་ཕྱུང་ནས། རྟགས་ཀྱི་ཡེ་ཤེས་ཀྱིས་ཡིད་ཆེས་པར་གཏན་ལ་ཕབ་པོ། །སྐུའི་ཐིགས་པ་རང་
བྱུང་གི་ཡེ་ཤེས་ལྔ་སྤྲོས་པ་རང་བཞིན་རྣམ་པར་དག་པ། དྲི་མ་མེད་པའི་ཡེ་ཤེས་མདུན་རྒྱབ་མེད་པར་གསལ་
བས་ཡེ་ཤེས་ཟང་ཐལ་ཆེན་པོ་ཕྱི་ནང་མེད་པར་གསལ་བས་གཉིས་སུ་མེད་པའི་ཡེ་ཤེས་ཟང་ཐལ་ཆེན་པོ་ཕྱི་ནང་
མེད་པའི་ནང་ནས་རྐྱེན་མེད་པའི་ཡེ་ཤེས་མ་འདྲེས་པར་གསལ་བས་མ་འདྲེས་པ་ཡོངས་སུ་རྫོགས་པའི་ཡེ་ཤེས་
ཁྱེའུ་སྣང་བ་དམ་པ་བསམ་གྱིས་མི་ཁྱབ་པ་དང་དུས་མཉམ་དུ་བྱུང་བས་ལྷན་ཅིག་ཏུ་སྐྱེས་པའི་ཡེ་ཤེས་སོ།
སྣང་བ་མཐའ་ཡས་ཀྱི་སྐུའི་གདུང་འཛིན་ཅིང་སེམས་ཅན་གྱི་རྟོག་པ་སེལ་བས་སྐུ་གདུང་རིང་བསྲེལ་ཆེན་པོ་
ཞེས་བྱ་ལ། ཆོས་ཀྱི་སྐུའི་དཔེས་མཚོན་པར་བྱེད་པ་རྡོ་རྗེ་སེམས་དཔའི་ཡེ་ཤེས་གསལ་བས་རྡོ་རྗེ་སེམས་དཔའི་
མེ་ལོང་ཞེས་བྱའོ། །འདི་ཉིད་བསྐལ་པ་དང་པོར་དགའ་ལྡན་བརྩེགས་པའི་དུས་ན་ཁྱེའུ་སྣང་བ་དམ་པས་དཔེས་
ངོ་སྤྲོད་དུ་སྣང་བ་མཐའ་ཡས་ཀྱི་ཐུགས་ཀ་ནས་ཤེལ་གྱི་མཆོད་རྟེན་ཁྲི་འཕང་ལྔ་པ་བབས་པ་ལས་ངོ་སྤྲད་ཅིང་དེ་
ནས་སུམ་ཅུ་རྩ་གསུམ་གྱི་གནས་རྣམ་པར་རྒྱལ་བའི་ཁང་བཟང་གི་ཡང་ཐོག་པ་ཏི་རི་ཀང་ཀ་ཞེས་བྱ་བར་བབས་
སོ། །དེ་ནས་རི་བོ་རྩེ་ལྔའི་རྩེ་ལ་བབས་སོ་དེ་ནས་རྡོ་རྗེ་གདན་དུ་བབས་སོ། །དེ་ནས་གངས་ཏི་སེ་ལ་བབས་ཏེ།

མཆོད་རྟེན་ཆེན་པོ་དེ་ལས་ཕྱོགས་བཅུར་འོད་དུ་འཕྲོས་པ་ལས་སེམས་ཅན་གྱི་རྟོག་པ་བསལ་ལོ། །ཇི་ལྟར་ཞེ་ན།
འཁོར་བ་དོང་དཀྲུགས་ཆེན་པོའི་རྒྱུད་ལས། སངས་རྒྱས་ལྔ་ཡི་གདུང་འཛིན་པ། །ཤེལ་གྱི་མཆོད་རྟེན་ཁྲི་འཕང་
ལྔ། །ཡེ་ཤེས་ལྔ་ཡི་རང་བཞིན་ཅན། །མཁའ་ཀློང་ལྔ་ཡི་གདུང་འཛིན་པ། །སྣང་མེད་མཁའ་ལ་ཁྱད་པར་གདལ། །
ཁ་དོག་མ་འདྲེས་སོ་སོར་གསལ། །ངོ་བོ་རང་བཞིན་ཐུགས་རྗེ་གསུམ། །ངོ་བོ་འགགས་མེད་དག་པའི་གཞི། །
རང་བཞིན་འབྱུང་བ་ཆེན་པོ་ལྔ། །ཐུགས་རྗེ་གཟུགས་སྐུ་ཡོངས་སུ་བསྟན། །རྡོ་རྗེ་དབྱིངས་ཀྱི་དཀྱིལ་འཁོར་ནས།།
རང་བཞིན་ལྷུན་གྱིས་གྲུབ་པའི་སྐུ། །ཡེ་ཤེས་ལྔ་ལྡན་ཆུ་ཟླའི་སྐུ། །མི་གསལ་གསལ་བར་བདག་ཉིད་ཅན། །
ཤེལ་གྱི་མཆོད་རྟེན་ཁྲི་འཕང་ལྔ། །རྡོ་རྗེ་འཆང་གི་གཡོན་དུ་བབས། །གདངས་ཀྱི་རྣམ་པ་གསུམ་ལྡན་པ། །བྱང་
ཤར་མཚམས་ནས་ཟུར་ལ་འཇུག །མཚན་མོའི་ཕྱོགས་ནས་ཉིན་མོ་བལྟ། །ཤེས་རབ་གཡས་ཟུར་དྲུང་བཞག་
ནས། །སངས་རྒྱས་ཉག་གཅིག་དེས་མཐོང་འགྱུར། །ཤེས་རབ་ལྷག་མཐོང་ཡེ་ཤེས་ནི། །སངས་རྒྱས་དགོངས་
པ་ཉག་གཅིག་ཡིན། །བདུད་རྩི་ལྕེ་ཡིས་དོན་སྦྱར་ན། །རིག་པའི་ཁུ་བྱུག་ཚིག་གཅིག་ཡིན། །འགྱུར་མེད་རྡོ་རྗེ་
ལུས་ཀྱི་མཆོག །མན་ངག་ཏི་ལ་ཟུར་འགྲོས་ཅན། །རྡོ་རྗེ་སེམས་དཔའི་ཞལ་ཆེམས་ཡིན། །ཞེས་པ་དང༌། ངོ་
སྤྲོད་སྤྲས་པའི་རྒྱུད་ལས། སྐུ་གསུམ་འབྲས་བུ་མངོན་དུ་བལྟ་འདོད་ན། །བཅུད་ཀྱི་སྙིང་པོ་དཔེ་ཡི་ཡེ་ཤེས་ལྟོས། །
ཡིད་བཞིན་རིན་ཆེན་ནོར་བུ་འོད་འབར་རམ། །སྣ་ཚོགས་ནོར་བུ་མར་གད་ཆུ་ཤེལ་ལམ། །ས་ཡི་སྙིང་པོ་རིན་
ཆེན་མིག་མ་ཕུག །རྡོ་ཡི ་སྙིང་པོ་རིན་ཆེན་མན་ཤེལ་གྱིས། །སངས་རྒྱས་རྣམས་ཀྱི་གནས་ལུགས་གཏན་ལ་
འབེབས། །དེ་ཡི་ཕྱིར་ན་འདི་དག་མཁས་པས་བཙལ། །སྐྱེས་བུ་རྣམས་ཀྱིས་དོན་ལ་འཇུག་པའི་ཐབས། །དཔེ་
ཡི་ཡེ་ཤེས་བལྟ་བར་གང་འདོད་པ། །མདོར་ན་སྐྱེས་བུའི་འདི་ལྟར་རིག་པར་བྱ། །དཔེ་ཡི་འོད་ཀྱིས་ཕྱི་ཡི་དབྱིངས་
རྣམས་བསྟན། །དཔེ་ཡི་ཐབས་ཀྱིས་སྐུ་ཡི་ངོ་བོ་བསྟན། །དཔེ་ཡི་མཐོང་བས་རང་གི་གནས་ལུགས་བསྟན། །དེ་
ཕྱིར་འོད་སྐུའི་ཐིག་ལེ་ཡེ་ཤེས་དང༌། །རིག་པ་དང་ནི་དབྱིངས་ཀྱི་ཚད་འཛིན་པ། །རྣལ་འབྱོར་རྣམས་ཀྱིས་དཔེ་
ལ་མཁས་པར་བྱ། །གང་ཟག་རྣམས་ཀྱི་དབང་པོའི་བྱེ་བྲག་གིས། །ངོ་དང་རྣལ་འབྱོར་ཤེས་པ་སྤྲད་པའི་ཕྱིར། །
རང་ངོ་མཐོང་བར་འདོད་ན་འདི་དག་ལྟོས། །ཞེས་གསུངས་པས། དཔེ་ལ་བརྟེན་ནས་དོན་ངོ་ཤེས་ཏེ། མཚོན་
དཔེ་མང་ན་ཡང་རིན་པོ་ཆེ་ཤེལ་ལ་བྱ་སྟེ། ཤེལ་རང་བཞིན་གྱིས་རྣམ་པར་དག་ཅིང་ཕྱི་ནང་མེད་པར་གསལ་བས་
ཆོས་སྐུ་ངོ་ཤེས། ཤེལ་གྱི་ནང་འོད་ལ་བརྟེན་ནས་ཤེས་རབ་སྲོག་ཏུ་གྱུར་བའི་རླུང་ཡན་ལག་བཞི་ལྡན་ལས། ཤེས་
རབ་ཀྱི་གདངས་གསལ་བས་ལོངས་སྐུ་ངོ་ཤེས། ཕྱི་གསལ་གྱིས་འོད་ལ་བརྟེན་ནས་སྤྲུལ་པའི་སྐུ་འོད་ཀྱི་ཤར་

ལུགས་ངོ་ཤེས། ཤེལ་ལ་བརྟེན་ཅིང་མཚོན་ནས་གཞི་གནས་ཀྱི་ཡེ་ཤེས་ངོ་ཤེས། ནང་གསལ་གྱིས་མཚན་ཉིད་
འཛིན་པའི་ཡེ་ཤེས་ངོ་ཤེས།ཕྱི་གསལ་གྱིས་རྣམ་པ་ཐམས་ཅད་མཁྱེན་པའི་ཡེ་ཤེས་ངོ་ཤེས། ནང་དུ་ཐིམ་པས་
ཐམས་ཅད་མཁྱེན་པའི་ཡེ་ཤེས་ངོ་ཤེས། ཤེལ་གྱི་སྣང་བ་སྣ་ཚོགས་མཚོན་པས་སྣང་ལུགས་ངོ་ཤེས། ཤེལ་རང་
གིས་ངོ་བོ་མཚོན་པས་གནས་ལུགས་ཉག་གཅིག་ཏུ་ངོ་ཤེས། ཤེལ་འོད་དང་བཅས་པས་རིག་པའི་ཡེ་ཤེས་ངོ་ཤེས།
འདི་དག་གསང་སྔགས་དོན་གྱི་ཚད་མའི་དཔེ་དོན་རྟག་གསུམ་དུ་ཡིད་ཆེས་པས་གྲོལ་བར་བྱ་སྟེ། སྒྲོན་མ་རྣམ་
པར་བཀོད་པའི་རྒྱུད་ལས། དགོངས་པ་བརྡ་དང་སྙན་བརྒྱུད་ནས། །གསང་སྔགས་དོན་གྱི་ཚད་མ་འབྱུང༌ ། །
དཔེ་ལ་བརྟེན་ནས་དོན་ངོ་ཤེས་། །རྟགས་ལ་བརྟེན་ནས་ཡིད་ཆེས་འགྱུར། །དོན་གྱི་སྙིང་པོར་ཐག་ཆོད་པས། །
གཞི་ལ་གྲུབ་པའི་ཤེས་རབ་གསུམ། །ས་བོན་ཚུལ་དུ་གནས་པ་སྟེ། །རྐྱེན་ལས་བྱུང་བའི་ཤེས་རབ་ཀྱིས། །
འབྲས་བུའི་ཚུལ་དུ་སྨིན་པ་ཡིན། །མ་རིག་པ་ཡི་མུན་པ་སངས། །ཤེས་བྱའི་སྒྲིབ་པ་རང་དག་པས། །མ་བཙལ་
འབྲས་བུ་རང་གིས་མཐོང༌། །ཞེས་གསུངས་པའི་དོན་རྣམས་རྒྱས་པར་ངོ་སྤྲད་ན་བརྒྱད་ལས། དང་པོ་གདོད་
མའི་སྤྱི་གཞི་རང་བྱུང་ངོ་བོ་ཉིད་ཀྱི་སྐུ་ནི། །ངོ་བོ་སྟོང་པ། རང་བཞིན་གསལ་བ། ཐུགས་རྗེ་འགགས་པ་མེད་པ་
ཐིག་ལེ་ཉག་གཅིག་སྟོང་པ་རིག་པའི་སྙིང་པོ་ཅན་ནི་མན་ཤེལ་དྭངས་པ་དང་འདྲ་སྟེ། ངོ་བོ་སྟོང་པས་ཆོས་སྐུ་
མཚོན་ཏེ་ཟང་ཐལ། འོད་ལྔ་ཕྱིར་མི་གསལ་ཡང་ནང་གསལ་དུ་ཡོད་པས་རང་བཞིན་གསལ་བ་ལོངས་སྐུ་མཚོན།
འོད་དཀར་ཕྲ་ཕྲོ་བ་ཡང་ཕྱིར་མི་གསལ་ཡང༌། ནང་གསལ་འཆར་གཞི་མ་འགགས་པར་ཡོད་པས་ཐུགས་རྗེ་མཚོན་
ནས་སྤྲུལ་སྐུ་རང་ཆས་སུ་གནས་པས། ཡེ་ཐོག་གཞིའི་དུས་ནས་རང་གི་རིག་པ་ལ་སྐུ་གསུམ་འདུ་འབྲལ་མེད་
པར་ཚང་སྟེ། ངོ་སྤྲོད་སྤྲས་པ་ལས། ཀུན་ཏུ་བཟང་པོའི་སྣང་གསལ་མེ་ལོང་འདི། །ཕྱོགས་མཐུན་དཔེ་ཡི་རང་
བཞིན་རྟོགས་པར་བྱེད། །རྟོགས་པའི་དོན་དེ་རང་སྣང་ངོ་སྤྲོད་ཡིན། །དང་པོ་ཀུན་བཟང་གནས་ལུགས་ངོ་སྤྲོད་
ནི། རིག་པ་ཟང་ཐལ་གནས་པས་མན་ཤེལ་འདྲ། །རིག་པ་རྟོག་མེད་གསལ་བས་མན་ཤེལ་འདྲ། །རིག་པ་
ལྷུན་གྲུབ་གནས་པས་མན་ཤེལ་འདྲ། །རིག་པ་མ་འགགས་ཕྱོགས་མེད་མན་ཤེལ་འདྲ། །ཞེས་སོ། །གཉིས་པ་
དེ་ལས། འཁོར་འདས་ཀྱི་གྱེས་གཞི་ངོ་སྤྲད་པ་ནི། ཤེལ་ཉི་མ་ལ་ཕྱར་ནས། ནང་འོད་གཉིས་ཕྱིར་བསྟན་ལ།
རྒྱུ་བདག་ཉིད་གཅིག་པའི་མ་རིག་པ་རྒྱུའི་རྐྱེན། ཁ་དོག་ལྔ་ལྡན་ཡུལ་གྱི་རྐྱེན། འོད་དཀར་པོ་དེ་ཀུན་ཏུ་ཚོར་བ་
ཡིད་མཚུངས་པས་དེ་མ་ཐག་པའི་རྐྱེན། ཐོག་མའི་འགྱུ་བ་དེ་འོད་དང་ལྷན་ཅིག་ཤར་བས་ལྷན་ཅིག་སྐྱེས་པའི་
མ་རིག་པ་ཤེས་བྱའི་སྒྲིབ་པར་ཤར་བའི་དུས་སོ། །འདི་ལ་འཁྲུལ་གཞི་ཞེས་གསུངས་ཀྱང་གྲོལ་འཁྲུལ་

གཉིས་ཀའི་གཞིར་འདུག་པས་གྱེས་གཞིར་འཐད་དོ། །གསུམ་པ་ཀུན་ཏུ་བཟང་པོའི་གྲོལ་ཚུལ་ནི། ཤེལ་འོད་ལྔ་
ལྡན་གྱི་ཐོག་ཏུ་དཀར་པོ་བཞག་ནས་ནང་དུ་བསྡུས་པའི་དཔེས་མཚོན་ཏེ། འོད་ལྔ་རང་སྣང་གི་དཔེ་དཀར་པོ་
སྐད་ཅིག་ལ་རིག་ནས་དེ་ཐོག་ཏུ་བཞག་པས་གྲོལ་བའི་དཔེ། ནང་དུ་བསྡུས་པ་རྩལ་གཞི་ཐོག་ཏུ་ཐིམ་པས།
དབྱིངས་སུ་ཡེ་ཤེས་འཁྱིལ་ནས་མི་གཡོ་བའི་དཔེ་སྟེ། སྐད་ཅིག་གཅིག་གིས་བྱེ་བྲག་བྱེད། །སྐད་ཅིག་གཅིག་
གིས་རྫོགས་སངས་རྒྱས། །ཞེས་པ་དང༌། དང་པོའི་སངས་རྒྱས་རྒྱུ་མེད་པ། །ཞེས་གསུངས་པ་བཞིན་ནོ། །བཞི་
བ་མ་རིག་པ་སེམས་ཅན་གྱི་འཁྲུལ་ཚུལ་ནི། ཤེལ་འོད་བསྟན་ལ་འོད་ལྔ་ཡུལ་གྱི་འཁྲུལ་གཞི་ལ། དཀར་པོ་
ཀུན་ཏུ་ཚོར་བའི་ཡིད་ཀྱི་རང་སྣང་དུ་ངོ་མ་ཤེས་པར་གཞན་ཏུ་བཟུང་བས་ཀུན་ཏུ་བརྟགས་པའི་མ་རིག་པ་ཤར་
ནས། རང་ངོ་མ་ཤེས་པས་ལྷན་ཅིག་སྐྱེས་པའི་མ་རིག་པ་མཚུངས་ལྡན་དུ་ཡོད་པས། རིག་པ་ལྡང་ཉལ་གྱིས་
འཁྲུལ་པ་སྣ་ཚོགས་སུ་ཤར་ཏེ། འོད་ལྔས་ཕྱི་ཡུལ་ནང་ལུས་ཀྱི་འཁྲུལ་པ་བྱས། རིག་པ་རྟོག་པར་འཁྲུལ་བས་
ལས་དང་ཉོན་མོངས་པའི་འཁྲུལ་བ་སྐྱེས་ནས། འགྲོ་དྲུག་སོ་སོའི་གནས་དང༌། ལུས་དང༌། སེམས་སུ་བག་
ཆགས་པ་ནི། ཤེལ་གྱི་རང་འོད་ཁ་དོག་སྣ་ཚོགས་ཀྱི་སྟེང་དུ། འོད་དཀར་པོ་དེ་རེས་མོས་ཀྱིས་ལན་ལྔར་བཞག་
པ་ལ་ངོ་སྤྲད་དོ། །འོད་དཀར་པོ་སེམས་ཀྱི་རྟོག་པ་དེས་འོད་ལྔའི་དཀར་པོ་ལ་བཟུང་བས་ཆུཪ་འཁྲུལ་ཞེ་སྡང་
བསྐྱེད། སེར་པོ་ལ་བཟུང་བས་ས་དང་ང་རྒྱལ་བསྐྱེད། དམར་པོ་ལ་བཟུང་བས་མེ་དང་འདོད་ཆགས་བསྐྱེད།
ལྗང་གུ་ལ་བཟུང་བས་རླུང་དང་ཕྲག་དོག་བསྐྱེད། མཐིང་ག་ལ་བཟུང་བས་ནམ་མཁའ་དང་གཏི་མུག་བསྐྱེད།
སྣོད་བཅུད་ཀྱི་ཁ་དོག་ཏུ་འཁྲུལ་ལོ། །དེ་ཡང་འོད་ལྔས་ཡུལ་དང་ལུས་ཀྱི་འབྱུང་བ་བསྐྱེད་ཅིང༌། སེམས་ཀྱིས
ལས་དང་ཉོན་མོངས་པ་ལས་བདེ་སྡུག་སོ་སོར་བསྐྱེད་ནས་འཁོར་བར་འཁྲུལ་པ་ངོ་སྤྲད་དེ། དེ་སྐད་དུ་ཡང། ངོ་
སྤྲོད་སྤྲས་པ་ལས། འཁྲུལ་པ་རྐྱེན་ལས་བྱུང་བས་མན་ཤེལ་འོད་དང་འདྲ། །དངོས་པོ་སྣ་ཚོགས་སྣང་བས་མན་
ཤེལ་འོད་དང་འདྲ། །སྣང་ཡང་ངོ་བོ་འགྱུར་མེད་མན་ཤེལ་འོད་དང་འདྲ། །ཟད་མེད་འཕེལ་བ་མེད་པས་མན་ཤེལ་
འོད་དང་འདྲ། །ཞེས་སོ། །ལྔ་པ་འཁྲུལ་དུས་སེམས་ཅན་ལ་འོད་གསལ་གནས་ཚུལ་ནི། ཤེལ་འོད་བསྟན་ལ།
སྙིང་དབུས་འོད་རྩའི་སྦུབས་ན། རིག་པའི་ངོ་བོ་ཤེལ་སྒོང་ལྟར་དྲི་མ་མེད་ཅིང་སྟོང་པ་ཆོས་སྐུའི་ངང་ནས་སྐུ་དང་
ཡེ་ཤེས་ནང་གསལ་གྱི་གདངས་ལས། མིག་ཏུ་ཤེལ་སྦུག་ཅན་ནས་ཕར་འོད་གསལ་སྣང་བ་འོད་ལྔར་ངོ་སྤྲད།
སྙིང་ནས་གློ་བར་འབྲེལ་བའི་ནང་ན་རླུང་གི་རྟ་བྱས་པའི་རིག་གདངས་མི་ལྟ་བུ་དབྱེར་མེད་དུ་ཡོད་པ་ལ་སེམས་
ཞེས་བྱ་སྟེ། དབང་པོའི་སྒོ་སོ་སོ་ལ་ཐོན་ནས་རྩལ་རྟག་པར་འཕྲོ་བ་འོད་དཀར་པོར་ངོ་སྤྱད་དོ། །དེ་ཡང་འོད་ལྔ་

ཡེ་ཤེས་ཀྱི་དཔེ། གཞི་འཛིན་པའི་རིག་པ་སྙིང་གར་གནས་པ་ལ་ངོ་སྤྲད་དོ། །དཀར་པོ་དེའི་གདངས་སམ་རྩལ་
སེམས་ཀྱི་དཔེ་མཚན་ཉིད་སྣ་ཚོགས་ལ་རྟོག་དཔྱོད་བྱེད་པས་མཚན་ཉིད་འཛིན་པའི་རིག་པར་ངོ་སྤྲོད་དོ། །དྲུག་
པ་ཉམས་སུ་བླང་ཚུལ་ནི། ཤེལ་འོད་ལྔ་པོའི་སྟེང་དུ་དཀར་པོ་བཞག་ནས་མི་གཡོ་བའི་དཔེས། རིག་པ་སྟོང་པའི་
ངང་ལས་གསལ་བའི་འོད་གདངས་ཕྱིར་ནམ་མཁའི་དཀྱིལ་དུ་སྣང་བ་ནི། ཡུལ་སྣང་གི་རིག་པ་རྡོ་རྗེ་ལུ་གུ་རྒྱུད་
ཅེས་བྱ་སྟེ། དེ་ལ་གཏད་དུས་སེམས་འོད་གསལ་ཡེ་ཤེས་ཀྱི་ངང་དུ་ཐིམ་ནས་ཡེ་ཤེས་འབའ་ཞིག་ལ་གནས་
པས་སྟོང་གསལ་སྤྲོས་པ་དང་བྲལ་བའི་ཡེ་ཤེས་ཁོང་ནས་ཤར་བ་ནི། ཡེ་ཤེས་ཉམས་སུ་ལེན་པའོ། །ཡང་འོད་
དཀར་པོ་ཤེལ་ནང་དུ་ཐིམ་ཞིང་ཡང་མཆེད་པའི་དཔེས། རྣམ་རྟོག་གང་ཤར་གྱི་སྟེང་དུ་བཅོས་བསླད་མེད་པར་
བཞག་དུས། རྩལ་གཞི་ལ་ཐིམ་ནས་ཆོས་སྐུ་སྟོང་པའི་ངང་ལ་གནས་པ་དང་ཡང་རྟོག་པ་ཤར་དུས་དེ་བཞིན་དུ་
ངོ་སྤྲད་དོ། །འོད་ལྔ་དང་དཀར་པོ་གཉིས་ཀ་ཤེལ་ནང་དུ་བསྡུས་ནས་མི་གཡོ་བའི་དཔེས། མཉམ་བཞག་རྟོག་
པ་མེད་པའི་ངང་དུ་བཞག་དུས། འོད་སྣང་དང༌། ཤར་གྲོལ་གྱི་ཐབས་གཉིས་གང་ལ་ཡང་མ་བརྟེན་པར་བློ་
འདས་ཀ་དག་གི་རང་བཞིན་བརྗོད་མེད་རང་གནས་ཆེན་པོའི་དགོངས་པ་ལ། ནང་དུ་གནས་པར་ངོ་སྤྲད་དོ། །
མདོར་ན་སེམས་ཀྱི་ངོ་སྤྲོད་ཤར་གྲོལ། ཡེ་ཤེས་ཀྱི་ངོ་སྤྲོད་མངོན་གསུམ། གཉིས་མེད་ཀྱི་ངོ་སྤྲོད་བློ་འདས་ཏེ།
ཉམས་སུ་ལེན་ཚུལ་གསུམ་དུ་ངོ་སྤྲད་ནས་ཉམས་སུ་བླང་པས། གཞི་ལ་ཡོད་པའི་ངོ་བོ་ཉིད་ཀྱི་ཆོས་སྐུ་ལམ་
ཤེས་རབ་ཀྱིས་ཉམས་སུ་བླངས་པས། ཤེས་རབ་སྐུ་རུ་སྨིན་ནས་གྲོལ་བར་བྱེད་དོ། །དེ་ཡང་གཞིའི་ངོ་བོ་ཉིད་ནི་
འཁྲུལ་གྲོལ་གང་དུ་འང་མ་ཆད་ལ། རྐྱེན་གྱིས་གཉིས་ཀའི་གཞི་བྱེད་པས། དེ་ལས་ཤེས་རབ་བསྐྱེད་
སུ་ལེན་པ་གལ་ཆེའོ། ། །བདུན་པ་བར་དོ་འཆར་ཚུལ་ནི། ཤེལ་འོད་བསྟན་ལ་ཕྱིས་འབྱུང་ནུབ། ནང་འབྱུང་
འགགས། གསང་འབྱུང་འོད་གསལ་གྱི་དཀྱིལ་འཁོར་འདི་བཞིན་དུ་འཆར་ཏེ། དང་པོ་མིག་གཉིས་ནས་ཐུགས་
རྗེ་རྒྱུན་གྱི་ཟེར་ཐག་འཆར་བ་ལྔ་ལྡན་ལ་ངོ་སྤྲད་ལ། དཀར་པོ་དེ་ཐོག་ཏུ་བཞག་པས་སྣང་བ་རང་སྣང་དུ་ཤེས་
ནས། དེ་ཐོག་ཏུ་བཞག་པས་གྲོལ་བའི་དཔེ། འོད་གཉིས་ནང་དུ་བསྡུས་པས་རང་སྣང་གདོད་མར་གྲོལ་བའི་
ཚུལ་ངོ་སྤྲད་དོ། །དེའི་དབུས་སུ་སྒྲ་འོད་ཟེར་གསུམ་ཤེལ་འོད་མྱུར་བར་བསྐོར་ལ་ངོ་སྤྲད་དོ། །དེ་ནས་འོད་
ལྔའི་སྣང་བས་ཚོམ་བུའི་དཀྱིལ་འཁོར་ཡེ་ཤེས་ལྔར་རང་ངོ་ཤེས་པ་ལས་འཆར་བ། འོད་དཀར་པོ་ལྔ་ལྡན་ལ་
བསྲེས་པས་ངོ་སྤྲད། དེ་ཉིད་ནང་ཐིམ་གྱི་གདོད་མར་གྲོལ་བ་ལ་ངོ་སྤྲད། དེ་ནས་འོད་ལྔས་ལྷུན་གྲུབ་ཀྱི་སྣང་བ་
དང་དཀར་པོ་བསྲེས་པས་རང་ངོ་ཤེས་པ་དང་ནང་དུ་ཐིམ་པས་གདོད་མར་གྲོལ་བར་ངོ་སྤྲད་དོ། །ཁྱད་པར་དུ་

ཤེལ་ལས་འོད་འཆར་བས་རྩ་དར་དཀར་གྱི་སྐུད་པ་འདྲ་བ་ལས་ཡེ་ཤེས་འཆར་བར་ངོ་སྤྲད་དོ། །གཞི་ལས་ཤར་
བའི་འོད་གསལ་ཤེས་རབ་ཀྱིས་ངོ་ཤེས་པས་ཆོས་སྐུ་གདོད་མར་སྨིན་པར་བྱེད་དོ། །ངོ་སྤྲོད་སྤྲས་པ་ལས། གཞི་
ཉིད་འབྲས་བུར་སྨིན་བྱེད་ཤེས་རབ་སྟེ། །ཤེས་རབ་སྐུ་རུ་སྨིན་པ་ཡིས། །ངོ་བོ་ཉིད་ཀྱི་ཆོས་སྐུ་སྟེ། །ཡེ་ཤེས་ཆོས་
ཀྱི་སྐུ་རུ་སྨིན། །ཞེས་སོ། །བརྒྱད་པ་འབྲས་བུར་གྲོལ་ཚུལ་ནི། ཤེལ་འོད་རང་ཐིམ་ལ་གནས་པས། ནང་གསལ་
ཐམས་ཅད་མཁྱེན་པའི་ཡེ་ཤེས་ཀྱི་སྐུ་དང་ཡེ་ཤེས་འདུ་འབྲལ་མེད་པ་མི་གསལ་གསལ་བའི་བདག་ཉིད་ཅན་དུ་
ངོ་སྤྲད་དོ། །དེ་ཡང་འོད་ལྔ་རང་ཐིམ་གྱིས་སྐུ་ལྔ་ཡེ་ཤེས་ལྔ་དང་བཅས་པ་མཚོན་ནོ། །དཀར་པོ་རང་ཐིམ་གྱིས་
ཐུགས་རྗེའི་གདངས་མ་འགགས་པར་ཡོད་པ་མཚོན་ནོ། །ཤེལ་ཟང་ཀ་དེས་ཀ་དག་གི་ཡེ་ཤེས་ཆོས་སྐུ་མཚོན་ནོ། །
དེ་ཡང་དབུ་མ་རབ་དུ་མི་གནས་པའམ། རྫོགས་ཆེན་པས་ཀ་དག་ལ་ཡེ་ཤེས་མེད་པར་འདོད་པ་ནི། ཕྱིར་
གསལ་ལ་མེད་པ་ཙམ་ལ་དགོངས་ཀྱི་དོན་ལ་མེད་ན་ཆོས་སྐུའི་ངང་ལས་གཟུགས་སྐུ་མི་འཆར་བའི་སྐྱོན་ཡོད་
པས་ཕྱང་ཆད་ལ་སོང་བ་ཡིན་ནོ། །དེས་ན་འཁྲུལ་པ་རྩད་ནས་དག་ཀྱང་གདོད་མའི་ངང་ལས་སྐུ་གཉིས་མི་
འགགས་པར་འཆར་བས། འོད་ལྔ་དཀར་པོ་དང་འདྲེས་པའི་ཆ་དེ་མེ་ལོང་ཡེ་ཤེས་ཏེ། དེའི་ངང་ལས་ལོངས་
སྐུའི་སྣང་བ་དང་ཡེ་ཤེས་གཞན་བཞི་འཆར་བའི་རྟེན་བྱེད་པའོ། །ཡང་ཤེལ་ཀ་དག་ཆོས་སྐུའི་དཔེ་དེའི་འོད་ལྔ་
ནང་གསལ་ལས་ཉི་མའི་རྐྱེན་གྱིས་ཕྱིར་གསལ་དུ་འོད་ལྔ་འཆར་བ་ལྟར། གདུལ་བྱའི་རྐྱེན་གྱིས་ཆོས་སྐུའི་ངང་
ནས་ནང་གསལ་མེ་ལོང་ཡེ་ཤེས་ལས། ཕྱིར་གསལ་ལོངས་སྐུ་ངེས་པ་ལྔ་ལྡན་འཆར་བའི་དཔེའོ། །འོད་ལྔའི་
ནང་ནས་འོད་དཀར་པོ་ལ་སོགས་སུ་འཆར་བའི་དཔེས། ལོངས་སྐུ་ལས་སྤྲུལ་སྐུ་འཆར་བ་མཚོན་པའོ། །འདི་
དག་དབྱིངས་ལས་ཡེ་ཤེས་མཆེད་པས་སེམས་ཅན་གྱི་དོན་མཛད་པ་བྱུང་ཚུལ་ལོ། །དེ་ནས་ཡང་སྤྲུལ་སྐུ་མྱ་ངན་
ལས་འདས་པ་ལྟ་བུའི་ཚེ་ལོངས་སྐུར་ཐིམ། ལོངས་སྐུ་ཆོས་སྐུར་ཐིམ་པས། སངས་རྒྱས་མྱ་ངན་ལས་འདས་པ་
ཞེས་བྱའོ། །ཤེལ་འོད་ནང་དུ་བསྡུས་པས་ངོ་སྤྲད་དོ། །དེ་ཡང་སྔོན་ཐོག་མཐའ་གང་དུ་ཡང་མ་ཕྱེ་བའི་དུས་ཀྱི་
གཞི་དེ་དང༌། ངོ་བོ་ལ་ཁྱད་མེད་ཀྱང་རིག་མ་རིག་གི་ཁྱད་ཀྱིས་ཕྱིས་ཤེས་རབ་ཀྱིས་གྲོལ་ནས། ནང་གསལ་
གདོད་མའི་གཞིར་ཐིམ་དུས་ཐམས་ཅད་ཡེ་ཤེས་ཀྱི་སྐུར་སངས་རྒྱས་པས་ཐམས་ཅད་མཁྱེན་པ་ཞེས་བྱ་ལ། གང་
དུའང་མ་ངེས་པའི་དུས་ཀྱི་གཞི་དེ་ལ་རང་བྱུང་ངོ་བོ་ཉིད་ཀྱི་སྐུ་འམ་སྤྱི་གཞི་ཞེས་བརྗོད་པ་ཡིན་ནོ། །དེ་ཡང་རིག་
པས་ཐོག་མར་གྲོལ་དུས་ཀྱི་གཞི་དེ་ཉིད་རང་བྱུང་གི་ངོ་བོ་ཉིད་ཀྱི་སྐུ་དང་དབྱེར་མེད། སྐུ་གཉིས་ཀ་དག་དང་
འདྲེས་པ་ལན་ཚྭ་ཆུ་ལ་ཐིམ་པ་ལྟར་དབྱེར་མེད་ངོ་བོ་ཉིད་སྐུ་དང་འདྲེས་པས་ནང་གསལ་སྐུ་དང་ཡེ་ཤེས་འདུ་

འབྲལ་མེད་པའི་དགོངས་པ་ལ་རྟག་ཏུ་བཞུགས་པའོ། །འདིའི་ངང་ལས་ལོངས་སྐུ་དང་སྤྲུལ་སྐུ་ཤར་དུས་ངོ་བོ་
ཉིད་སྐུ་གཡོས་བ་མེད་དེ། རྒྱུད་བླ་མ་ལས། ཆོས་ཀྱི་སྐུ་ལས་མ་གཡོས་པར། །སྤྲུལ་པའི་རང་བཞིན་སྣ་ཚོགས་
ཀྱིས། །སྐྱེ་བ་མངོན་པར་སྐྱེ་བ་ན། །དགའ་ལྡན་གནས་ནས་འཕོ་བ་དང༌། །ཞེས་པ་ལ་སོགས་པ་བྱུང་བ་བཞིན་
ནོ། །ཚུལ་འདི་དག་རང་གིས་ཤིན་ཏུ་ངེས་པས་གཞན་ལ་བསྟན་པར་བྱའོ། །འལ་འོལ་ཙམ་དུ་མ་ཡིན་ནོ། །འདི་
ཉིད་ལེགས་པར་རྟོགས་ན་རྡོ་རྗེ་སྙིང་པོའི་དགོངས་པ་མཐར་ཐུག་རྟོགས་པས། ཚེ་འདི་ཉིད་ཀྱིས་འཁོར་བ་ལས་
ལྡོག ཐར་བ་རང་ལས་རྙེད། བྱང་ཆུབ་སྙིང་པོར་ཕྱིན་ནས་སངས་རྒྱས་པ་ཡིན་ནོ། །ཆོས་ཚུལ་ཉི་མ་འོད་གསལ་
སྙིང་པོ་འདིས། །འགྲོ་ཀུན་གདོད་མའི་དབྱིངས་སུ་རང་གྲོལ་ཏེ། །སྐུ་དང་ཡེ་ཤེས་འདུ་འབྲལ་མེད་པ་ཡིས། །
རང་གཞན་དོན་གཉིས་ལྷུན་གྱིས་གྲུབ་པར་ཤོག །རང་གནད་གསང་བ་ཡང་གསང་རྨད་དུ་བྱུང་བ་ལས། དཔེ་
དོན་གསལ་བྱེད་སྒྲོན་མེ་ཞེས་བྱ་བ། ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་བཀོད་པ་
རྫོགས་སོ། ། ། །དཔལ་སྔགས་ཀྱི་བདག་མོ་དང༌ ། གཟའི་དགེ་བསྙེན་ཆེན་པོ་དང་། དམ་ཅན་རྡོ་རྗེ་ལེགས་
པས་བཀའ་འདི་སྲུངས་ཤིག འདྲ་མིན་གྱི་ཡེ་གེ་འཆོས་པ་བྱུང་ན་ཁ་ནས་ཁྲག་སྐྱུགས། མིག་འབྲས་ཐང་ལ་
ཕུལ་ཅིག ས་མ་ཡཿ །རྒྱ་རྒྱ་རྒྱ།
ཉམས་ལེན་གནད་ཀྱི་སྒྲོན་མེ་བཞུགས་སོ། །
དངོས་གྲུབ་མཆོག་སྩོལ་དཔའ་ལྡན་བླ་མ་དང༌། །མཁའ་འགྲོ་དམ་ཅན་རྒྱ་མཚོ་ལ་བཏུད་དེ། །སྐལ་བཟང་ཚེ་
གཅིག་ཐར་པ་འདོད་རྣམས་ཀྱི། །དོན་དུ་ཉམས་ལེན་གནད་ཀྱི་སྒྲོན་མེ་བྲི། །འདིར་འོད་གསལ་རྡོ་རྗེ་སྙིང་པོའི་
ཐེག་པ་མངོན་སུམ་སྙིང་ཏིག་གི་གདམས་པ་འདི་ལ་གསུམ་སྟེ། བརྩོན་འགྲུས་རབ་ཚེ་འདིར་གྲོལ་བ། འབྲིང་
བར་དོར་གྲོལ་བ། ཐ་མ་རང་བཞིན་སྤྲུལ་པ་སྐུའི་ཞིང་དུ་གྲོལ་བའོ། །དང་པོ་ལ་བཞི་སྟེ། ཆོས་ཉིད་མངོན་སུམ་
གྱི་སྣང་བ། ཉམས་གོང་འཕེལ་གྱི་སྣང་བ། རིག་པ་ཚད་ཕེབས་ཀྱི་སྣང་བ། ཆོས་ཉིད་ཟད་པའི་སྣང་བའོ། །དང་
པོ་ལའང་གཉིས་ཏེ། གདམས་པ་ལ་འཇུག་པའི་ཚུལ་དང༌། ཞུགས་ནས་ཇི་ལྟར་བསྒོམ་པའི་རིམ་པའོ། །དང་པོ་
ནི་བླ་མ་མཚན་ཉིད་དང་ལྡན་པ་སྤྱིར་ཐེག་པ་མཐའ་དག་གི་དོན་ལ་མཁས་ཤིང༌། བྱམས་སྙིང་རྗེ་བྱང་ཆུབ་ཀྱི་
སེམས་གསུམ་ཕུན་སུམ་ཚོགས་པས་གཞན་རྗེས་སུ་འཛིན་ཅིང༌། ཁྱད་པར་དུ་གསང་སྔགས་བླ་ན་མེད་པའི་ཚིག་

དོན་ལ་སྣང་བ་ཐོབ་པས། ལྟ་སྒོམ་སྤྱོད་འབྲས་ཀྱི་དྲོད་ཚད་མངའ་བ་གཅིག་གིས་སློབ་མ་མཚན་ཉིད་དང་ལྡན་
པ་བླ་མ་ལ་གུས་ཤིང་གཏོང་ཕོད་དང་དག་སྣང་ཆེ་བ། དམ་ཚིག་དང་གདམས་པ་ལ་གནས་པས་ཐར་བའི་བྱང་
ཆུབ་བསྒྲུབ་པ་ལ་བརྩོན་ཞིང་བློ་ཆེ་ལ་ཁོང་ཡངས་པས་སྣོད་དུ་རུང་བ་དེས། སྔོན་དུ་བླ་མ་མཉེས་པར་བྱས་ཏེ།
སྨིན་བྱེད་དབང་གི་རིམ་པས་རྒྱུད་སྦྱངས་ནས། མངོན་སུམ་འོད་གསལ་གྱི་དོན་ལ་འཇུག་པའི་ཕྱིར། བྱ་བ་དགུ་
ཕྲུགས་སུ་གཏང་བར་བྱའོ། །དེ་ཡང་ལུས་ཀྱིས་ཕྱིའི་བྱ་བ་ཚོང་དང་སོ་ནམ་ལ་སོགས་པ་འཇིག་རྟེན་གྱི་འདུ་འཛི་
དང་གཡེང་བ། ནང་གི་བྱ་བ་ཐུན་མོང་གི་ཆོས་སྤྱོད་ཕྱག་དང་བསྐོར་བ་ལ་སོགས་པ། གསང་བའི་བྱ་བ་ཐུན་མོང་
མ་ཡིན་པའི་ཕྱག་རྒྱ་གར་ལ་སོགས་པ་སྟེ། མདོར་ན་གཡོ་བྱེད་ལུས་ཀྱི་སྤྲོས་པ་མཐའ་དག་བཏང་ཞིང༌། ངག་གི་
ཕྱིའི་བྱ་བ་ལོང་གཏམ་ཚིག་རྩུབ་ལ་སོགས་པ་འཇིག་རྟེན་ཐ་མལ་པའི་ངག་གི་སྨྲ་བརྗོད། ནང་གི་བྱ་བ་ཐུན་མོང་
གི་འདོད་བཟློས་ཁ་ཏོན། གསང་བའི་བྱ་བ་ཐུན་མོང་མ་ཡིན་པའི་བཟླས་བརྗོད་ལ་སོགས་པ་སྟེ། མདོར་ན་སྨྲ་
བརྗོད་ངག་གི་འཇུག་པ་མཐའ་དག་བཏང་ལ། སེམས་ཀྱི་ཕྱིའི་བྱ་བ་འཇིག་རྟེན་གྱི་རྣམ་རྟོག ནང་གི་བྱ་བ་ཐུན་
མོང་གི་ཆོས་ལ་རྟོག་དཔྱོད་དང་བསམ་མནོ། གསང་བའི་བྱ་བ་ཐུན་མོང་མ་ཡིན་པའི་བསྐྱེད་རིམ་ལ་སོགས་པའི་
བློས་བྱས་ཀྱི་སྒོམ་པ་ཐམས་ཅད་དེ། མདོར་ན་དྲན་བསམ་ཡིད་ཀྱི་འཕྲོ་འདུ་ཐམས་ཅད་བཏང་ལ་སྒོ་གསུམ་དལ་
བ་བརྟེན་པར་བྱའོ། ། ། ། །གཉིས་པ་ཞུགས་ནས་ཇི་ལྟར་བསྒོམ་པའི་རིམ་པ་ལ་གསུམ་སྟེ། སྔོན་འགྲོ་
གནད་ཀྱིས་གཟིར་བ་དང༌། དངོས་གཞི་ངོ་སྤྲད་པ་དང༌། རྗེས་སུ་ཉམས་སུ་བླང་བའོ། །དང་པོ་ནི། རབ་དུ་དབེན་
པའི་གནས་སུ་ལུས་ངག་ཡིད་གསུམ་གྱི་སྔོན་འགྲོ་འབྱོངས་པར་བྱས་ནས། གནད་ལྔ་ལ་བསླབ་སྟེ་ལུས་ཀྱི་
གནད་བཞུགས་སྟངས་གསུམ་གང་རུང་བྱའོ། །ཆོས་སྐུའི་བཞུགས་སྟངས་སེང་གེ་ལྟ་བུ་ནི། འགྱིང་ཚུགས་སུ་
འདུག་ལ་ལག་སོར་གཉིས་ནང་དུ་བསྒོངས་ཏེ། རྐང་མཐིལ་གཉིས་མདུན་དུ་སྤྲད་པའི་དབུས་སུ་བཙུགས་ལ།
མཇིང་བ་དགྱེད་དེ། མིག་སྟེང་གི་ནམ་མཁའ་ལ་ཧར་པོར་བལྟའོ། །ཁ་ཅིག་རྐང་མཐིལ་ས་ལ་ཕབ་ནས་ཙོག་
པུར་འདུག་པའི་གཡས་གཡོན་གཉིས་སུ་ལག་པའི་མཐིལ་ས་ལ་འཛུགས་པར་འདོད་དེ། དགོངས་པ་ཅུང་ཟད་
མ་ལོན་པར་སྣང་ངོ་། །ལོངས་སྐུའི་བཞུགས་སྟངས་གླང་པོ་ཆེ་ཉལ་བ་ལྟ་བུ་ནི། པུས་བྲང་གཉིས་སྦྱར་ནས་ཁ་
སྦུབ་པའི་རྐང་མཐིལ་གཉིས་ཕྱིར་བསྟན། ལག་པའི་གྲུ་མོ་གཉིས་ས་ལ་བཙུགས་པའི་ཐལ་མོ་གཉིས་ཀྱིས་འགྲམ་
པ་བརྟེན་ལ་མིག་ཐད་ཀར་བལྟའོ། །སྤྲུལ་སྐུའི་བཞུགས་སྟངས་དྲང་སྲོང་ཙོག་པུ་ལྟ་བུ་ནི། ཙོག་པུར་འདུག་པའི་
པུས་མོའི་སྟེང་དུ་ལག་པ་གཉིས་བསྣོལ་ཏེ། ཐལ་མོས་གྲུ་མོ་གཉིས་བཀབ་ལ་མིག་ཅུང་ཟད་ཕབ་ལ་

ཞུགས་སྟངས་གསུམ་གང་བཅའ་ཡང་བསྡམས་པ་བཅུམས་པ་ལྟ་བུ་མ་ཡིན་པའི་ཆ་ཆ་ནས་ལྷོད་ཆགས་པ་
གནད་དམ་པའོ། །སྒོའི་གནད་གཟིགས་སྟངས་གསུམ་གང་རུང་ལ་བསླབ་སྟེ། ཆོས་སྐུའི་གཟིགས་སྟངས་གྱེན་
དུ་གཙུགས་ཏོར་རྣམ་པར་བལྟ་བ་ལྟ་བུ།ལོངས་སྐུའི་གཟིགས་སྟངས་ཟུར་ལ་བྲམ་ཟེ་སྨྱུག་མ་སྲོང་བ་ལྟ་བུ། སྤྲུལ་
སྐུའི་གཟིགས་སྟངས་ཅུང་ཟད་ཐུར་དུ་ཕབ་པ་དྲང་སྲོང་བསམ་གཏན་སྒོམ་པ་ལྟ་བུའོ། །གཟིགས་སྟངས་གང་ལ་
ཡང་མིག་མི་འགུལ་བར་དྭངས་ལ་གློད་པ་གནད་དོ། །རླུང་གི་གནད་རབ་ཏུ་དལ་བ་སྟེ། དེ་ཡང་སྣ་ནས་མི་གཏང་
བར་ཁ་ནས་དྲང་ཞིང༌། ཕྱི་ནང་གི་རྒྱུ་བ་ཆ་མཉམ་པ་ལས། ལས་དང་པོ་པའི་དུས་སུ་ཅུང་ཟད་ནང་དུ་བསྡམ་པ་
སྟེ། རྩོལ་བ་དང་བཅས་པ་མ་ཡིན་ནོ། །ཁྱད་པར་དུ་དད་པ་དང་ངེས་འབྱུང་དང་ཏིང་ངེ་འཛིན་འཕེལ་དུས་ནང་
དུ་དལ་བུས་རང་ལུགས་སུ་བཟུང་ལ་རྫོགས་པར་ཕྱིར་མི་གཏང་ལ། ཉོན་མོངས་པ་སྐྱེས་པ་དང་སྙིང་མི་དགའ་
བ་ལ་སོགས་པའི་ཚེ་ཧ་དྲག་པོས་ཕྱིར་འཕངས་ལ་ཅུང་ཟད་ཕྱིར་གཟུང་བ་གནད་དོ། །ཡུལ་གྱི་གནད། ནམ་
མཁའ་སྤྲིན་མེད་པའི་ངོས་སུ་བལྟ་བ་དང༌། ཉི་མ་རྩེ་ཤར་གྱི་དུས་སུ་ཉི་མ་ལས་འོག་ཏུ་ཁྲུ་གང་གི་ས་དང༌། ནུབ་
ཁར་ནུབ་ཀྱི་ཕྱོགས་སུ་དེ་བཞིན་དུ་བྱ་བ་ནི་ཟེར་གཉིས་ཀྱི་དུས་ཏེ། ལས་དང་པོ་པས། འོད་གསལ་འཆར་སླ་
བའི་དགོས་པ་ཡོད་དོ། །ཡུལ་ལ་ཐག་རིང་པོ་ལ་ཇེ་ཐུང་དུ་བསླབ་པ་ནི་གནད་དོ། །རིག་པའི་གནད་ཤེས་པ་
གྲུང་བཏོན་ལ། ནམ་མཁའི་གདངས་སྔོན་པོ་དེ་ལ་མིག་མི་འགུལ་པས་མ་ཡེངས་པར་བལྟ་བའོ། །དེ་ཡང་ཅུང་
ཟད་ཀྱང་མ་ཡེངས་པར་བྱིང་རྒོད་མེད་པར་བལྟ་བ་གནད་ཡང་དག་པའོ། །གཉིས་པ་དངོས་གཞི་ངོ་སྤྲད་པ་ནི།
གནད་དེ་དག་ལ་གཟིར་བས། ནམ་མཁའི་དཀྱིལ་དུ་དང་པོ་དཀར་པོ་ཟང་ཟིང་དུ་སྣང་བ་ནི། ཡེ་ཤེས་སྐར་མ་
ལམ་མེ་བ། ཞེས་པ་ལས་འཇའ་འོད་ཁ་དོག་ལྔ་ལྡན་དང༌། ཐིག་ལེ་རྨ་བྱའི་མདོངས་ལྟ་བུ་དང༌། པདྨ་དང་མཆོད་
རྟེན་དང༌། ལྷའི་སྐུ་དང༌། མུ་ཏིག་གི་དྲ་ཕྱེད་ལྟ་བུ་སྣང་བ་བསམ་གྱིས་མི་ཁྱབ་པ་འཆར་ཏེ། འགྲོ་བའི་མར་མེ་ཡེ་
ཤེས་སྒྲོན། །གཟི་བརྗིད་ཕུང་པོ་ལྟ་ན་སྡུག །ཅེས་པའོ། །དེ་ཡང་རྩ་བཟང་བ་རྣམས་ལ་དང་པོ་ཉིད་ནས་ལྷ་སྐུ་
ལ་སོགས་པ་སྣང་ཞིང༌། ངན་པ་རྣམས་ལའང་ཐིག་ལེ་དང་རིག་པ་རྡོ་རྗེ་ལུ་གུ་རྒྱུད་འཆར་ཏེ་དོན་ལ་འདྲའོ། །རྡོ་
རྗེ་ལུ་གུ་རྒྱུད་ནི་ནང་གི་སྙིང་གའི་ཡེ་ཤེས་འོད་གསལ་གྱི་རྩའི་གདངས་ཕྱིར་སྣང་བ་སྟེ། དེ་ཡང་གསེར་གྱི་སྐུད་
པ་ནམ་མཁར་བརྒྱངས་པ་ལྟ་བུའི་བར་བར་ན་ཐིག་ལེ་ཕྲ་མོ་རྨ་བྱའི་མདོངས་བརྒྱུས་པ་འདྲ་བ་འམ། མུ་ཏིག་གི་
དྲ་བ་དྲ་ཕྱེད་འཕྱངས་པ་ལྟ་བུ་ལ་ཐིག་ལེའི་བརྒྱན་པ་དེ་ཡིན་ནོ། །སྣང་བ་འདི་དག་མཐོང་བ་ནི་སྙིང་གའི་འོད་
གསལ་གྱི་གདངས་མཐོང་བ་སྟེ། སངས་རྒྱས་སུམ་སྟོང་གི་ཞལ་མཐོང༌། རིག་པ་མངོན་སུམ་གྱི་དོན་རྟོགས་པ་

ཞེས་བྱ་བས། ཕྱིན་ཆད་མངལ་གྱི་གྲོང་ཁྱེར་རྒྱུན་གཅོད་པས་གྲོང་ཁྱེར་རྒྱུན་གཅོད་ཀྱི་ལྟ་བ་རྟོགས་པ་ཞེས་བྱའོ། །
དེ་ཡང་ཕྱི་འོད་ལྔ་ལ་བལྟས་པས། ནང་དུག་ལྔ་སྐད་ཅིག་ལ་གྲོལ་བས་རྣམ་པར་མི་རྟོག་པའི་ཡེ་ཤེས་མཐོང་བ་
ཞེས་བྱའོ། །ཆོས་ཉིད་ཡིད་དཔྱོད་ལ་མ་ལུས་པར་སེམས་ཉིད་འོད་གསལ་མཐོང་བས། ཆོས་ཉིད་མངོན་སུམ་
གྱི་དོན་མཐོང་བ་ཞེས་བྱའོ། །དེ་ཉིད་མཐོང་བས་དེ་བཞིན་གཤེགས་པའི་སྙིང་པོ་ཕྱོགས་གཅིག་མཐོང་བ་སྟེ། རིམ་
གྱིས་སངས་རྒྱས་ཀྱི་ཞིང་ཁམས་ལ་སོགས་པ་མཐོང་ནས་གྲོལ་བར་འགྱུར་བས་ཐར་བའི་ལམ་སྣ་ཟིན་པ་ཞེས་
བྱའོ། །འདི་ལྟར་སྣང་བ་རྒྱ་ཆེ་ཆུང་ལ་ལྟོས་ནས་བྱང་ཆུབ་སེམས་དཔའ་ས་བཅུ་རིམ་པས་བགྲོད་ཀྱང༌། ད་དུང་
ཁམས་ཀྱི་ཡོན་ཏན་མཐའ་དག་མཐོང་བ་མ་ཡིན་ལ། སངས་རྒྱས་དུས་ཁམས་ཀྱི་ཡོན་ཏན་མཐར་ཐུག་མཐོང་
བས་བྱང་ཆུབ་ཅེས་བརྗོད་པའང་དེ་ཡིན་ནོ། །དེས་ན་དེ་རིང་ཉིད་ནས་ཉམས་སུ་ལེན་པ་ལ་བརྩོན་པར་བྱའོ། །
ཞེས་ངོ་སྤྱད་དོ། །གསུམ་པ། རྗེས་ཉམས་སུ་བླང་བ་ནི། སྙིང་དབུས་འོད་རྩའི་ནང་ན་ཡེ་ཤེས་ཆེན་པོ་གནས་པ་
ཡང༌། ངོ་བོ་སྟོང་པ་དང་ཐུགས་རྗེ་རིག་པ་གཉིས་སུ་མེད་པ་ནི་ཤེས་རབ་རང་བྱུང་གི་སྒྲོན་མ་ཡིན་ལ། རང་བཞིན་
གསལ་བ་འཇའ་འོད་ཀྱི་ཁང་པ་ནི། དབྱིངས་རྣམ་པར་དག་པའི་སྒྲོན་མ་དང༌། དེའི་དབུས་ན་ལྔ་ལྡན་འོད་ཀྱི་
ཚོམ་བུ་རིགས་ལྔ་སྐུ་ཡི་ཆ་ཅན་ནི། ཐིག་ལེ་སྟོང་པའི་སྒྲོན་མ་སྟེ། རྨ་བྱའི་མདོངས་ལྟ་བུའོ། །ནང་གི་གདངས་
ཕྱིར་ཤར་དུས་མིག་གི་ཨ་འབྲས་ཀྱི་འོད་གདངས་དམར་སེར་ཕྱིར་སྣང་བ་ལ་ཐིག་ལེ་སྟོང་པའི་སྒྲོན་མར་བཏགས་
པ་ནི། གདངས་ཀྱི་ཐིག་ལེ་སྟོང་སྒྲོན་ཡིན་ལ། ནམ་མཁར་སྣང་བའི་འོད་སྣང་ལ་དབྱིངས་རྣམ་དག་གི་སྒྲོན་མར་
བཏགས་པ་ཡང་གདངས་ཀྱི་དབྱིངས་རྣམ་དག་གི་སྒྲོན་མའོ། །དེ་བཞིན་དུ་རིག་པ་རྡོ་རྗེ་ལུ་གུ་རྒྱུད་ཅེས་བཏགས་
ཀྱང་རིག་གདངས་རྡོ་རྗེ་ལུ་གུ་རྒྱུད་དོ། །དེ་ལྟར་འོད་ནང་དུ་ལུ་གུ་རྒྱུད་གནས་པ་ལ་གཏད་ནས་མ་ཡེངས་པར་
ཕྱིར་བསྒོམས་པས། ནང་དུ་སྟོང་གསལ་སྤྲོས་པ་དང་བྲལ་བའི་ཡེ་ཤེས་ཤར་བ་ནི། ཤེས་རབ་རང་བྱུང་གི་སྒྲོན་
མ་ཞེས་བྱའོ། །དེ་ལྟར་བཏགས་པ་ཡང༌། གནད་དེས་ཡེ་ནས་ཡོད་ཐོག་ཏུ་དུས་དེར་ཕེབས་པ་ལ་བཏགས་ཀྱིས་
སྔར་མེད་གསར་བྱུང་གི་ཤེས་རབ་རང་བྱུང་གི་སྒྲོན་མ་ནི་མ་ཡིན་ནོ། །དེ་ལྟར་ཉམས་སུ་ལེན་དུས་སུ་བཞུགས་
སྟངས་གསུམ་ལས། གཙོ་བོ་དྲང་སྲོང་ཙོག་པུ་བྱ་ཞིང༌། གཟིགས་སྟངས་གསུམ་ལས་ཐུར་དུ་ཅུང་ཟད་ཕབ་ལ་
བལྟའོ། །གཞན་རྣམས་གྲོགས་ཙམ་དུ་བསླབ་པོ། །དེ་ཡང་དཀར་ལང་ལོང་ལས་ཐིག་ལེ་མ་མཐོང་ན་མིག་
གཉིས་མཉམ་པར་ཐད་དྲང་དུ་བལྟའོ། །དབྱིངས་མ་མཐོང་ན་ཉི་མའི་དྲུང་ནས་ཟུར་ལ་བལྟས་ཏེ་ཁད་ཀྱིས་དྲང་
ལ་བལྟ་བ་གནད་དོ། །དེ་ནས་དཀར་ཤས་ཆེ་ན་གཡས་སུ་བཟློག་པ་དང༌། སེར་ཤས་ཆེ་ན་གྱེན་ལ་བཟློག་པ་

དང༌། ལྗང༌ཤས་ཆེ་ན༌གཡོན་དུ་བཟློག་པ་དང༌། དམར་ཤས་ཆེ་ན་ཐུར་དུ་དབབ་པ་དང༌། མཐིང་ཤས་ཆེ་ན་
དབུས་སུ་དྲིལ་བ་དང༌། ལྔ་ལྡན་སྙོམས་པར་གསལ་ན་གཟིགས་སྟངས་གང་ཡིན་ལས་མི་འགྱུར་བ་གནད་ཡིན་
ནོ། །འདིའི་དུས་སུ་ཆོས་སྐུའི་རྟེན་ཉི་མ་ལ་བབ་པ་ཡང༌། ཉིན་མོ་ཉི་མ་ལས་ཁྲུ་གང་གི་འོག་གམ། གཡོན་དུ་
ནམ་མཁའ་ལ་མིག་འབྲས་ཅུང་ཟད་བཟློག་ལ་བལྟས་པས། དབྱིངས་འོད་ལྔའི་དབུས་སུ་རྡོ་རྗེ་ལུ་གུ་རྒྱུད་ཐིག་
ལེ་དང་བཅས་པ་མཐོང་དུས། ལོངས་སྐུའི་གཟིགས་སྟངས་ཀྱིས་ཉི་མ་ལས་ཇེ་རིང་དུ་ཟུར་ལ་ཁྲིད་ལ་ཡས་མན་
ནམ་ཕན་ཚུན་གྱི་ཐད་དྲང་དུ་བཞག་པ་ལ། སྤྲུལ་སྐུའི་གཟིགས་སྟངས་ཀྱིས་ཐུར་ལ་སེམས་མ་ཡེངས། མིག་མི་
འགུལ། ངག་མི་སྨྲ། བཞུགས་སྟངས་མི་གཡོ་བར་གནས་པས། དབྱིངས་འོད་ལྔ༌་དང༌། རིག་པ་ལུག་གི་རྒྱུད་
ཐིག་ལེ་དང་བཅས་པའི་སྣང་བ་གོང་དུ་མཆེད་པར་འགྱུར་རོ། །མཚན་མོ་ལོངས་སྐུའི་རྟེན་ཟླ་བ་ལ་བསླབ་པ་
ཡང་ཚུལ་དེ་དང་འདྲ་བ་ལས།ཁྱད་པར་དུ་མིག་ཟླ་བའི་དཀྱིལ་དུ་གཏད་ནས་སེམས་མ་ཡེངས་པར་བཟུང་བས་
སྣང་བ་མཆེད་པ་དང༌། ཉིན་མོ་མིག་གི་ཚ་བ་འཕེལ་ནས་ཅུང་ཟད་མི་གསལ་བ་གྲང་བས་སྙོམས་ཏེ། རབ་ཏུ་
གསལ་བར་བྱེད་པས་རབ་ཏུ་ཟབ་པོ། །སྤྲུལ་སྐུའི་རྟེན་སྒྲོན་མེ་ལ་བསླབ་པ་ཡང་དེ་དང་མཚུངས་པ་ལས། མར་
མེའི་དཀྱིལ་ནས་གཞན་དུ་ཁྲིད་ལ་བསྒོམ་པ་གནད་ཡིན་ནོ། །དེ་ཡང་ཉིན་མོ་མེ་ཤེལ་ལ་བསླབ་པས་འོད་སྣང་
གོང་དུ་མཆེད་པ་དང༌། ཉིན་དུས་ཀྱི་འཁྲུལ་སྣང་འགགས་པས་མྱ་ངན་ལས་འདས་པའི་རང་ས་ཟིན་པར་བྱེད་ལ།
མཚན་མོ་ཟླ་བ་སྟེ་ཆུ་ཤེལ་དྲི་མ་མེད་པ་དང་འོད་གསལ་སྒྲོན་མེ་ལ་བསླབས་པས་ལྔ་ལྡན་འོད་དུ་སྣང་བས་
མཚན་མོའི་འཁྲུལ་བ་འཁོར་བའི་ཆ་གཟུགས་སྐུ་གཉིས་སུ་དག་པས་གདོད་མར་གྲོལ་བའི་དགོས་པ་ཡོད་དོ། །
དེ་ཡང་སྔ་དྲོ་ཕལ་ཆེར་ཤར་ཕྱོགས་སུ་འོད་དཀར་པོ་མ་བྱུང་གི་བར་དུ་གཏད་ལ། དེ་ནས་སྣང་བ་དེ་ལྷོར་ཁྲིད་
ནས་དར་ཅིག་བཞག་ཅིང་ཕར་ཕར་ཁྲིད་ནས་ནུབ་ཏུ་འོད་ལྔའི་སྣང་བ་ལ་གཏད་ཅིང༌། ཕྱི་འཕྲེད་ནུབ་ཏུ་གཏད་
དུས་ཟ་འོག་རིས་སུ་སྣང་བ་དེ་བྱང་དུ་ཁྲིད་ལ་བསླབ་པོ། །ཅུང་ཟད་ཙམ་ལས་ཁྲིད་མི་ནུས་པར་ཡལ་ན་རྟེན་དང༌།
མ་རེག་ཙམ་དུ་ཡུན་རིང་བར་བསླབ་ལ་ཇེ་རིང་དུ་འཁྲིད་ཅིང་། འོད་སྣང་གི་ནང་དུ་ལུ་གུ་རྒྱུད་གནས་པ་ལ་བལྟ་
བ་གནད་དམ་པའོ། །དེ་ལྟར་ཉམས་སུ་བླང་པས། ཕྱི་གདངས་ཀྱི་ཐིག་ལེ་སྟོང་སྒྲོན་རྩོལ་མེད་དུ་སྲན་མའི་འབྲུ་
གུ་ཙམ་དང༌། མཐེ་བོང་ཙམ་རེ་རེ་ལས་གཉིས་འབྲེལ་དང་གསུམ་འབྲེལ་དུ་སྣང་ངོ་། །འདི་ཉིད་ཀྱི་དུས་ན་ལུས་
ཀྱི་རྟགས་སུ་འདུག་སྟངས་ལས་མི་འགུལ། ངག་བརྗོད་པ་ཉུང༌། སེམས་ཕྲ་རགས་ཀྱི་རྟོག་པ་ཉུང་བས་བདེ་གསལ་
མི་རྟོག་པའི་ཏིང་ངེ་འཛིན་ལས་འབྲལ་མི་ཕོད་པ་འབྱུང་ཞིང་ཚིག་དོན་དཔྱོད་པའི་ཤེས་རབ་ཀྱང་སྔར་མེད་པ་

གསར་དུ་འཆར་རོ། །དེ་དུས་ཡེ་ཤེས་ཀྱི་སྣང་བ་སུམ་ཆ་ལ་དབང་ཐོབ་པོ། །དབྱིངས་སྣང་ཡང་དང་པོ་ཅུང་ཟད་
ལས་ཇེ་ཆར་མཆེད་དེ་ལང་ལིང་དུམ་བུར་ཁྲུ་གང་ཙམ་ཞིག་སྣང་བའོ། །འདི་ཡི་དུས་སུ་བར་ཆད་ན་སྐྱེ་བ་གཅིག་
གམ་གཉིས་ལས་མི་འགྱངས་པར་སངས་རྒྱ་བ་ཡིན་ནོ། །དེ་དག་ནི་ཆོས་ཉིད་མངོན་སུམ་གྱི་སྣང་བའོ། །ཞར་
ལ་འཕྲོས་པ་བརྗོད་དེ། དེ་ཡང་སྔོན་འགྲོ་ལུས་ངག་གི་གནད་གཟིར་བ་འམ། དབང་པོ་རྟུལ་བ་ཁ་ཅིག་ལ་སྣང་
བ་འཛིན་པའི་མངོན་རློམ་ཞུགས་པའི་གནད་ཀྱིས་བདུད་ཀྱི་བར་ཆད་ཀྱི་རྟགས་དང༌། ཏིང་ངེ་འཛིན་ཉམས་ཀྱི་
རྟགས་འདྲེས་པ་འབྱུང་བ་ཡོད་དེ། བསྡུ་ན་བར་ཆད་བདུད་ཀྱི་རྟགས། འཕེལ་འགྲིབ་ཉམས་ཀྱི་རྟགས། མི་
འགྱུར་བ་གསང་བའི་རྟགས་དང་གསུམ་ལས། དང་པོ་ནི། ལུས་སྣ་ཚོགས་སུ་སྤྲུལ་ནུས་པའམ། ས་ལ་མ་རེག་
པར་འགྲོ་བ་ལ་སོགས་པ་སྟེ། གྲིབ་མའམ་མེ་ལོང་དུ་གཟུགས་བརྙན་གཉིས་པར་འཆར་བས། དེ་དུས་ཁྲོ་བོ་
བསྒོམ་པ་དང༌། དྲག་སྔགས་བཟླས་པ་དང༌། གུ་གུལ་དང་བདུད་རྩི་ཆེ་ཆུང་གི་ཆུས་མགོ་མཇུག་མེད་པར་བཀྲུ་
ཞིང༌། ཡན་ལག་ལ་ལྡེར་སོ་རྙིངས་པའི་ས་འདག་གིས་བྱུག་ན་ཁྲོ་བོར་འོང་བ་ཡིན་ནོ། །ཡང་གཞན་གྱི་སེམས་
ཤེས་པ་དང་ཤེས་རབ་ཀློང་རྡོལ་ནས་ཆོས་ཀྱི་ཚིག་དོན་ཤེས་པ་ལྟ་བུ་ཡང་འབྱུང་བས། དེ་ལ་ཡང་དེ་ལྟར་བྱས་
པས་བདུད་ཀྱི་རྟགས་རྣམས་བཟློག་ཅིང་ཡང་དག་པ་ཡིན་ན། སྔར་བས་བཟང་དུ་འགྲོ་བ་ཡིན་ནོ། །ཡང་ལུས་
ལ་འོད་དཀར་པོ་སླེག་སླེག་པའམ། དམར་ཕྲེང་ཕྲེང་པའམ། སེར་ལྷབ་ལྷབ་པ་ལ་སོགས་པ་སྟེ། མི་གསལ་ལ་
འགྱུར་བ་བྱུང་ན་བདུད་ཀྱི་རྟགས་ཡིན་པས། ལུས་ཁྲོ་བོའི་འདུག་སྟངས། ངག་དུ་ཧཱུྃ་གི་སྒྲ་སྐད། སེམས་བསྐྱེད་
རྫོགས་ཟབ་མོ་བསྒོམས་པས་གྲོལ་ལོ། །ཡང་དག་པའི་དོན་ནི་གསལ་དངས་ཕྱེད་པའི་ཁ་དོག་ལྔར་གསལ་བའོ། །
ཡང་ཏིང་ངེ་འཛིན་ལ་བཞག་དུས་ན། སྒྲ་སྐད་སྣ་ཚོགས་སུ་གྲགས་པ་ན་སྙན་པ་ལ་ཞེན་པ་མི་སྐྱེ་ཞིང་ཉོན་མོངས་
པའི་གཉེན་པོར་གྱུར་ན་ཡང་དག་པ། ལྡོག་པ་བདུད་ཀྱི་རྟགས་ཡིན་པས་ལུས་སྟངས་སྟབས། ངག་ཏུ་ཨ། སེམས་
ལྷར་གསལ་བས་ཞི་ངེས་སོ། །ཡང་མི་མ་ཡིན་པའི་གཟུགས་སྣ་ཚོགས་མཐོང་ཞིང་ལེགས་ཉེས་ལུང་སྟོན་པ་དང༌།
ཆོས་འཆད་པ་ལ་སོགས་བྱུང་དུས། ལུས་འདབ་ཆགས་ལྡིང་བ་ལྟ་བུ། ངག་ཏུ་ཨ། སེམས་སྟོང་ཉིད་བསྒོམས་
པས་བདུད་ཡིན་ན་བཟློག་ལ། ཡང་དག་པ་ཡིན་ན་སྔར་བས་གསལ་ཏེ། སེམས་ཀྱི་ཉོན་མོངས་པ་ཞི་བར་བྱེད་
དོ། །ཡང་མཁའ་འགྲོའམ་ཡི་དམ་ལྷའི་གཟུགས་ཅན་ནམ་མཁར་སྐབས་སྐབས་སུ་འོང༌ཞིང༌། སྔ་མ་ལྟར་བྱེད་
ན་ཡང་ལུས་ཁྲོ་བོའི་ལྟ་སྟངས། ངག་ཏུ་ཧྲཱིཿ༔ སེམས་ལྷར་བསྒོམས་པས་སྔ་མ་ལྟར་འགྱུར་རོ། །མདོར་ན་བར་

ཆད་ཀྱི་རྟགས་ལ་སྔར་བས་གློ་བུར་དུ་ཤེས་པ་འགྱུར་ནས་དགའ་བློའི་ཞེན་པ་རང་ཚན་པ་འབྱུང་ཞིང༌། དགག་
སྒྲུབ་ཆགས་སྡང་སྐྱེ། ཆོས་དང་ཇེ་འགལ་ལ་འགྲོ་བ་ཡིན་ལ། ཡང་དག་པ་ལ་ནི་དེ་ལས་ལྡོག་པར་འཆར་བས་ངོ་
ཤེས་པ་གཅེས་སོ། །འཕེལ་འགྲིབ་ཉམས་ཀྱི་རྟགས་ནི། རླང་སེམས་འདུ་ཚུལ་གྱིས་ཆེར་མ་བསྒོམ་ཀྱང༌། ནམ་
མཁར་ལྷ་སྐུ་དང་འོད་སྣང་གིས་འཁྲིགས་པ་དང༌། ཏིང་ངེ་འཛིན་གློ་བུར་དུ་སྐྱེ་བ་ལྟ་བུ་བྱུང་དུས། སྐབས་སུ་ཆུའི་
དཀྱིལ་དུ་བསྡད་ཅིང༌། མཇིང་པ་ཤིང་གི་བྱང་བུ་སོར་བཅུ་དྲུག་གི་བར་དུ་གཏིམས། ལུས་ལ་ཙནྡན་གྱི་མར་ཁུ་
བྱུགས་ལ། དངོས་པོ་ཐ་མལ་རགས་པ་རང་མཚན་པ་བསྒོམ་ན་ཡང་དག་པའི་རྟགས་སུ་གྲོལ་ལོ། །ཡང་དེ་དུས་
ལུས་ལ་བསིལ་བའི་གོས་གྱོན་ནས། ཁ་ཟས་བསིལ་བ་བརྟེན། ཨ་བཟླས་ཤིང༌། ལྷའི་སྐུ་མང་དུ་བསྒོམས་པས་
རྟགས་དེ་དག་ཡང་དག་པའི་རྟགས་སུ་འགྱུར་ཞིང༌། ལམ་བསྒོམ་པའི་གྲོགས་སུ་འགྱུར་བ་ཡིན་ནོ། །མི་འགྱུར་
བ་གསང་བའི་རྟགས་ལ་རང་གིས་མཐོང་ལ་གཞན་ལ་མི་སྣང་བ། གཞན་གྱིས་མཐོང་ལ་རང་ལ་མི་མངོན་པ།
རང་གཞན་གཉིས་ཀའི་མཐོང་བ་དང་གསུམ་ལས། དང་པོ་ནི། ལུས་ཤིང་བལ་ལྟར་ཡང༌བ་དང༌། ངག་གི་
དབུགས་འགྱུ་བ་མི་ཚོར་བ་དང༌། སེམས་དྭངས་ལ་ཏིང་ངེ་འཛིན་དུ་གནས་པ་དང༌། གངས་ལ་བལྟས་པས་འཇུ་
བ་དང༌། རི་བྲག་ལ་ཟང་ཐལ་བ་ལ་སོགས་པའོ། །གཉིས་པ་ནི། ལུས་སྣུམ་ཞིང་སྐྲ་དཀར་གཉེར་མ་མེད་པ་དང༌།
སྐྲ་དང་སེན་མོ་མི་སྐྱེ་བ་དང༌། མགྱོགས་ཤིང་ཆུ་ལ་མི་བྱིང་བ་དང་ས་ཆུ་མེ་རླུང་གིས་མི་གནོད་ཅིང་ནམ་མཁའ་
ལ་འགྲོ་བ་དང༌། ལུས་ལ་རྡོ་རྗེ་དང༌། རིན་པོ་ཆེ་དང༌། པདྨ་དང༌། འཁོར་ལོ་ལ་སོགས་པ་ཕྱག་མཚན་དང་སྐུ་
དང་ཡི་གེའི་གཟུགས་རང་བྱོན་པའོ། །གསུམ་པ་ནི། ཡིད་མ་འགྱུས་པའི་རྟེན་འབྲེལ་གྱིས། གཞན་ལ་ཕན་པ་
དང་། ཅི་སྨྲས་ཆོས་སུ་འགྱུར་བ་དང་། འཁྲུལ་པའི་ཚིག་མི་འབྱུང་བ་དང་། ལྐུགས་པ་ལྟར་འགྱུར་བ་དང་། ཆོས་
སྣ་ཚོགས་ཀྱི་ཚིག་རང་རྡོལ་དུ་འབྱུང་བ་དང༌། གཏམ་རྒྱུད་མང་པོ་ཤེས་པ་དང༌། སྒྲ་སྐད་སྣ་ཚོགས་ཤེས་པ་དང༌།
གྲུབ་མཐའི་ཚིག་རང་ཤར་དུ་བྱུང་ནས་ཤེས་པ་དང༌། རིགས་དྲུག་གི་སྐད་ཤེས་པ་དང༌། བེམས་པོའི་སྒྲ་ཤེས་པ་
དང༌། ཉན་ཐོས་དང་རང་སངས་རྒྱས་དང༌། བྱང་ཆུབ་སེམས་དཔའི་གསུང་ཐོས་ཤིང་གོ་བ་ལ་སོགས་པ་དང༌།
ལུས་སེམས་འདྲེས་པའི་སེམས་ཐོགས་པ་མེད་པ་བཞིན་དུ། ལུས་ཐོགས་ཆགས་མེད་པས་ནམ་མཁའ་ལ་འགྲོ་
ཞིང་ཆུ་ལ་མི་བྱིང་བས་རི་བྲག་ལ་སོགས་པ་ལ་ཟང་ཐལ་བ་དང༌། སྙིང་རྗེ་ཚད་མེད་པ་རང་ཤུགས་ཀྱིས་སྐྱེ་ཞིང་
མངོན་ཤེས་འཆར་བ་དང༌། གང་དུ་བསམ་པའི་ཡུལ་དུ་ཕྱིན་པ་ལ་སོགས་པ་སྟེ་རེས་འབྱུང་རེས་མི་འབྱུང་བའི་
ཚུལ་དུ་འབྱུང༌ངོ༌། །ཡང༌ལུས་ལ་སངས་རྒྱས་ཀྱི་ཕྱག་མཚན་ལ་སོགས་པ་སྣང་བ་དང་། སྐྲ་དཀར་ནག་པོར་

འགྱུར་ཞིང་སོའུ་སྐྱེ་བ་དང་། གཉེར་མ་མེད་ཅིང་ལུས་ཀྱི་སྐྱི་ངན་པ་སྦྲུལ་ལྤགས་བརྗེས་པ་ལྟར་བརྗེ་ནུས་པ་དང་།
བྱིས་པ་ལོ་བརྒྱད་པ་ལྟར་གཞོན་ཤ་ཆགས་པ་དང༌། ངག་གསང་ལ་འཇམ་ཞིང་སྙན་ལ་རྒྱང་རིང་པོར་ཐོས་པ་
དང༌།སེམས་འབྱོངས་པས་ཟས་གོས་མི་དགོས་ཤིང་མཉམ་བཞག་ལ་ལོ་དང་ཟླ་བར་གནས་ནུས་པ་དང༌། རླུང་
གར་འདོད་སར་འདྲོངས་པ་དང༌། གསོད་པའི་གཤེད་མ་བྱུང་ཡང་རེ་དོགས་དང་འཇིགས་དངངས་མི་སྐྱེ་བ་དང༌།
ཉོན་མོངས་པ་རང་རྒྱུད་པ་སེམས་ལ་མི་འཆར་བ་དང༌། ཚིག་ལ་ཆེད་འཛིན་མེད་པས་ཟུངས་མི་ཐུབ་ཅིང༌། དོན་
མེད་པ་དང༌། འཁྲུལ་བའི་གཏམ་མི་འབྱུང་ཞིང་རེས་འགའ་ལྐུགས་པ་ལྟར་འགྱུར་བ་དང་། སྔར་མི་ཤེས་པའི་སྒྲ་
སྐད་དང་ཆོས་ཀྱི་ཚིག་རང་རྡོལ་དུ་འབྱུང་བ་དང༌། སེམས་ཀྱང་འདས་མ་འོངས་ད་ལྟར་གྱི་བྱ་བས་གོ་རིམ་དང༌།
ཁྲིག་འགགས་པ་དང་འཁོར་འདས་ཀྱི་རེ་དོགས་བཟློག་པ་དང་། དབུགས་ཕྱི་ནང་དུ་མི་རྒྱུ་བ་དང་། འཁྲུལ་བའི་
སེམས་མི་འཆར་བའོ། །རྟགས་དེ་དག་སྔོན་འགྲོ་ལུས་ངག་ཡིད་གསུམ་གྱི་གནད་གཟིར་བ་དང༌། དངོས་གཞི་
འོད་གསལ་སྒོམ་དུས་གང་དུ་ཡང་འབྱུང་བས་རེ་དོགས་དང་དགག་སྒྲུབ་མི་བྱའོ། །བྱས་ན་བདུད་ཀྱི་བར་ཆད་
དུ་འགྱུར་བའི་ཕྱིར་རོ། །དོན་གཉིས་པ་ཉམས་གོང་འཕེལ་གྱི་སྣང་བ་ནི་ལུས་གནད་ལ་སོགས་པ་སྔར་དང་འདྲ་
བ་ལས། ཁྱད་པར་དུ་གླང་པོ་ཆེའི་བཞུགས་སྟངས་དང་ལོངས་སྐུའི་གཟིགས་སྟངས་གཙོ་བོར་བྱ་ཞིང༌། གཞན་
གཉིས་གྲོགས་ཙམ་དུ་བསླབས་པས། འོད་འདོམ་གང་ཐིག་ལེ་མཐེ་བོང་ཙམ་ནས། ལྔ་ལྡན་སྐུའི་སྣང་བ་མ་
ཤར་བའི་བར་གྱི་སྣང་བ་རྣམས་སོ། །དེ་ཡང་ཐིག་ལེ་སྟོང་པའི་སྒྲོན་མ་མཐེབ་མཛུབ་ཀྱི་རྩོལ་བ་མ་དགོས་པར་
ནམ་མཁར་ཤར་དུས། དབྱིངས་རྣམ་པར་དག་པའི་སྒྲོན་མ་རྨ་བྱའི་མདོངས་ལྟར་འོད་ལྔའི་མུ་ཁྱུད་ཅན་གྱི་དབུས་
དཀར་པོ། སེར་པོ། དམར་པོ། ལྗང་གུ། མཐིང་ག་ལྔས་ཁྱབ་པ་འཇའ་ཚོན་ལྟ་བུ་ལ། ཐིག་ལེའི་དབུས་སུ་པདྨ་
འདབ་མ་བཞིའི་རྣམ་པ་ཁ་དོག་མི་འདྲ་བས་བརྒྱན་པ་འཆར་ཏེ། བར་ཆད་ཀྱང་རང་བཞིན་སྤྲུལ་སྐུའི་ཞིང་དུ་
སྐྱེས་ནས་སངས་རྒྱ་བའོ། །དེ་ནས་ཉམས་སུ་བླངས་པས་འོད་ལྔའི། རྩིབས་ཤར་དང་གྱེན་འགྲེངས་དང༌། མདུང་
རྩེ་ལྟ་བུ་དང༌། མདའ་ལྟ་བུ་དང༌། པདྨ་སྟོང་ལྡན་དང༌། ཡེ་ཤེས་མཁར་ཐབས་ལྟ་བུར་སྣང་ཞིང༌། ཐིག་ལེ་ཡང་
ལག་མཐིལ་ཙམ་དང༌། མེ་ལོང་ཙམ་ལ་སོགས་པ་འཆར་རོ། །འདིའི་དུས་སུ་དབྱིངས་དང་རིག་པ་འདུས་པས་
བར་དུ་ཆད་ཀྱང་བར་དོ་ལྷུན་གྲུབ་ཀྱི་སྣང་བ་ལ་གྲོལ་ངེས་སོ། །དེ་ཡང་དབྱིངས་སྣང་དེ་རེ་ལྡེ་ཙམ་ལས་མཆེད་
དུས། རྩིབས་ཤར་ལ་མདུན་དུ་དྲིལ་ནས་བལྟ་བ་དང༌། གྱེན་འགྲེངས་ལ་ཐུར་དུ་དབབ་པ་དང༌། གྲུ་བཞི་ལ་
གཡས་སུ་གཅུན་པ་དང༌། ཟླུམ་པོ་ལ་གཡོན་དུ་གཅུན་པ་དང༌། ཟླ་གམ་ལ་སྟེང་དུ་བལྟ་བ་དང༌། གྲུ་གསུམ་ལ་

ཐུར་དུ་བལྟ་བ་དང༌། ཡེ་ཤེས་ལྔའི་སྣང་བ་མཁར་ཐབས་ལ་སོགས་པ་ལ་མཉམ་པར་བལྟ་བ་གནད་ཡང་དག་
པའོ། །སྣང་བ་འདི་དག་གི་དུས་ན་ཉིན་མཚན་འདྲེས་པས་མཚན་མོ་ཡང་ཉིན་མོ་བཞིན་སྣང་ཞིང་འོད་གསལ་
རྒྱུན་ཆད་མེད་དོ། །ཐིག་ལེ་ཡང་མང་ལ་འོད་ལྔའི་ར་བས་བསྐོར་ཞིང་འཁར་ཕོར་ཙམ་དང༌། འཁར་གཞོང་ཙམ་
ལ་སོགས་པས་གང་དུ་བལྟས་པས་ཁྱབ་པར་འཆར་དུས། དབྱིངས་སྣང་ལས་རིན་པོ་ཆེའི་དྲ་བ་དང་དྲ་ཕྱེད་དང་།
མིག་མང་རིས་དང༌། མིག་ཚགས་ཀྱི་རྣམ་པ་ལྟ་བུ་དང༌། ཟ་འོག་གི་གུར་ཁྱིམ་ལྟ་བུ་དང༌། མཆོད་རྟེན་དང་གཞལ་
མེད་ཁང་ལ་སོགས་པར་སྣང་དུས་དབྱིངས་ཀྱི་རྒྱན་རྫོགས་པ་སྟེ། དེ་ཡང་དང་པོར་གོམས་པ་བར་ཆད་ན་ཡེ་
ཤེས་བཞི་སྦྱོར་དང་བར་དུ་གནས་པ་བར་ཆད་ན་ཚོམ་བུའི་སྣང་བ་དང༌། མཆོག་ཏུ་གོམས་པ་ནི་འོད་གསལ་
ཤར་བའི་སྐད་ཅིག་ལ་གྲོལ་བས་ཕྱི་མའི་སྣང་བ་མེད་དོ། །དེ་ཡང་ཉིན་མཚན་འདྲེས་དུས་འཁོར་བ་མྱ་འདས་སུ་
གྲོལ་བས་གདོད་མའི་ཆོས་ཉིད་དུ་སངས་རྒྱ་ངེས་སོ། །དེ་ཡང་དང་པོ་དབྱིངས་སྣང་ལུང་པ་ཙམ་དང༌། དེ་ནས་
ཡུལ་གྲུ་ཙམ་དང༌། དེ་ནས་གང་དུ་བལྟས་ཚད་ཁྱབ་པ་ཡིན་ནོ། །འདིའི་དུས་རྣམས་སུ་ཕྱིར་སྣང་བའི་འོད་གསལ་
དེ་དག་འབྱུང་བ་བཞིན་དུ། ནང་དུ་རིག་པའི་འོད་གསལ་ཏིང་ངེ་འཛིན་དང༌། སྤྱན་དང་མངོན་ཤེས་དང༌། རྫུ་
འཕྲུལ་མང་པོ་འཆར་བ་ཡིན་ནོ། །འདིར་སྣང་བའི་འོད་གསལ་དངོས་སུ་བསྟན་པས། རིག་པའི་འོད་གསལ་
ཞར་ལ་གོ་བར་དགོངས་ནས་མ་བསྟན་ནོ། །ཅིའི་ཕྱིར་ཞེ་ན། ཆོས་གཞན་དུ་རིག་པའི་ཚད་དངོས་སུ་བསྟན་ཡང༌།
ཡུད་ཙམ་ཡང་རྟག་མི་ཐུབ་པར་འགྱུར་བས་ཚད་གཟུང་དཀའ་ལ། སྣང་བ་ནི་རིམ་གྱིས་གསལ་བར་འགྱུར་བས་
ངོས་གཟུང་སླ་བ་ལ་དགོངས་སོ། །དོན་གསུམ་པ། རིག་པ་ཚད་ཕེབས་ཀྱི་སྣང་བ་ནི། ལུས་ངག་གི་གནད་དེ་
ལྟར་གོམས་པས་དབྱིངས་སྣང་ནམ་མཁས་གར་ཁྱབ་ཏུ་སྣང་ཞིང༌། ཐིག་ལེའི་ནང་དུ་པད་འདབ་རྣམས་ཀྱི་དབུས་
ཀྱི་ལྟེ་བ་དང་རྩིབས་བཞིར་ལྷ་ཡབ་རྣམས་ཀྱི་གཙུག་ཏོར་ནས་སྐུ་རྐྱང་པ་དང༌། རྒྱན་རྫོགས་པ་ནས་ཡུམ་དང་
བཅས་པར་འཆར་ཞིང༌། ཆེ་ཆུང་བསེ་ཕུབ་ཙམ་ལ་སོགས་པར་སྣང་བའི་ཐུགས་ཀ་ནས། རང་གི་སྙིང་གར་ཟེར་
ཐག་འོད་ལྔའི་སྙེ་ཚོན་ལྟ་བུས་འབྲེལ་བར་འཆར་རོ། །རང་གི་ལུས་ཀྱང་འོད་ཀྱི་འཁོར་ལོར་འཁྱིལ་བའི་སྤྱི་གཙུག་
ནས་ཡར་ཐིག་ལེ་འཁར་གཞོང་ཙམ་ལྔའམ་དགུ་བརྩེགས་པར་སྣང་བའོ། །དེ་ནས་རིམ་གྱིས་རང་གི་ལུས་རགས་
པ་རྡོས་བཅས་སུ་སྣང་བ་ཇེ་ནུབ་ལས་མཐར་ལག་སོར་ཙམ་སྣང་བའི་དུས་ཚུན་ཆད་ནི། རིག་པ་ཚད་ཕེབས་
ཞེས་བྱ་སྟེ་སྒོམ་པའི་རྩོལ་བ་མི་དགོས་པས། དེ་ཉིད་ཀྱི་ངང་ལ་གནས་པ་ཙམ་མོ། །འདིར་སློབ་དཔོན་ཆེན་པོ་
པདྨ་ནི་ཡབ་ཡུམ་ཟུང་དུ་འབྲེལ་ནས་སྣང་བའི་འཕེལ་རྫོགས་པ་ལ་རིག་པ་ཚད་ཕེབས་སུ་བཞེད་ཅིང༌། བི་མ་ལ་

ནི། སྐུའི་སྣང་བ་དང་པོར་མཐོང་ནས་རྫོགས་པའི་བར་ཐམས་ཅད་ལ་བཞེད་དོ། །དེ་ཡང་ཉམས་གོང་འཕེལ་གྱི་
ཚེ་སྣང་བ་རྣམས་འགུལ་འཕྲིགས་ཅུང་ཟད་བྱེད་ལ། ཚད་ཕེབས་ཀྱི་ཚེ་མི་བྱེད་པར་སྡོད་པའོ། །འདི་དག་གི་དུས་
སུ་འཕགས་པའི་ཡེ་ཤེས་སྐྱེས་པའི་རྟགས་ཆོས་ཉིད་དེ་ཁོ་ན་ཉིད་ཀྱི་ཁམས་སྙིང་པོའི་སྣང་བ་མཐོང་བས་སངས་
རྒྱས་ཀྱི་ཞིང་ཐམས་ཅད་མཐོང་བ་དང༌། ཆོས་ཐོས་པ་དང༌། འོད་དང་རྫུ་འཕྲུལ་འགྱེད་པ་དང༌། ཏིང་ངེ་འཛིན་
གྲངས་མེད་པ་ཐོབ་པ་དང༌། སྤྲུལ་པ་འགྱེད་པ་ལ་སོགས་པ་འབྱུང་བ་ཡིན་ནོ། །དོན་བཞི་པ། ཆོས་ཉིད་ཟད་
པའི་སྣང་བ་ནི། སྣང་བ་དེ་རྣམས་ཀྱི་འཕེལ་ཟད་པ་དང༌། ལུས་རྡོས་བཅས་ཀྱི་སྣང་བ་ཟད་པ་དང༌། རླུང་གཡོ་
བྱེད་ཀྱི་རྣམ་རྟོག་ཟད་པས་ཟད་པ་ཞེས་བྱ་ལ། ཆོས་ཉིད་ནི་ཁམས་སྙིང་པོའི་འོད་གསལ་དམ་པའོ། །འདིའི་ཚེ་
འོད་ཀྱི་ནང་ན་ལག་སོར་བཀྲམ་པ་ཙམ་སྣང་བ་ལས་གཞན་རྡོས་བཅས་སུ་སྣང་བ་གང་ཡང་མེད་དོ། །འདིའི་
དུས་སུ་སྐྱེ་བ་ལ་རང་དབང་ཐོབ་པས་སྐྱེ་ཤི་མེད་པའི་སྐུ་རྡོ་རྗེ་ལྟ་བུ་འགྲུབ་སྟེ། ལུས་དེ་ཉིད་ཀྱིས་སེམས་ཅན་གྱི་
དོན་སྒྲུབ་པར་འདོད་ན། བི་མ་ལ་དང་པདྨ་འབྱུང་གནས་ལྟར་འཕོ་བ་ཆེན་པོའི་སྐུ། ཆུའི་ཟླ་བ་ལྟ་བུར་བཞེངས་
ནས་སེམས་ཅན་གྱི་དོན་མཛད་ཅིང༌། བར་དོའི་སེམས་ཅན་སུམ་སྟོང་ལ་བློས་ཡེ་ཤེས་གཅིག་ཞུགས་པས་སྐད་
ཅིག་གཅིག་ལ་གྲོལ་བའི་དོན་མཛད་པའོ། །དེ་ཡང་རང་གི་ལག་པའི་སོར་མོ་ལ་བལྟས་པས་ཇེ་རགས་ལ་ལོག་
ནས་སྣང་བ་དང་སེམས་ཅན་རྣམས་སྒྱུ་མ་དང་ཆུ་ཟླ་ཙམ་དུ་གཟིགས་ནས། དེ་དག་གི་བསམ་པ་དང་མཐུན་པར་
དོན་མཛད་པའོ། །འཇུག་པ་ལ་རང་དབང་ཐོབ་པས་བེམས་པོ་རྣམས་ལ་རིག་པ་བཅུག་ནའང་འགུལ་བ་དང་
སྐད་འབྱིན་ལ། བར་དོའི་སེམས་ཅན་ལ་རིག་པ་བཅུག་པས་གྲོལ་བ་ཐོབ་པ་འབྱུང་ངོ་། །གལ་དེ་སྔར་གྱི་ལུས་
དེས་སེམས་ཅན་གྱི་དོན་མི་སྒྲུབ་ན་ལག་སོར་ལ་བལྟ་བ་སྤངས་ཏེ་འོད་གསལ་གྱི་ངང་ལ་མི་གཡོ་བས་ལག་སོར་
ཀྱང་འོད་དུ་ཡལ་ཏེ། ཕྱི་སྣང་བའི་འོད་གསལ། ནང་ཕུང་པོའི་འོད་གསལ། གསང་བ་རིག་པའི་འོད་གསལ་
གསུམ་ཀ་ནང་གསལ་གདོད་མའི་གཞི་གཞོན་ནུ་བུམ་པ་སྐུའི་ཞིང་དུ་གྲོལ་ནས་ཆོས་སྐུ་འཕོ་འགྱུར་མེད་པ།
ལོངས་སྐུ་རང་གསལ་ཆེན་པོ། སྤྲུལ་སྐུ་འཆར་གཞི་མ་འགགས་པ་ཙམ་དུ་བཞུགས་ནས། སྐུ་དང་ཡེ་ཤེས་འདུ་
འབྲལ་མེད་པའི་དགོངས་པ་ལས་མི་གཡོ་བར་བཞུགས་པ་ཡིན་ནོ། །དེའི་ངང་ལས་མ་གཡོས་བཞིན་དུ། འཇིག་
རྟེན་གྱི་ཁམས་སུ་ནང་གསལ་ལས་ཕྱི་གསལ་ལྷུན་གྲུབ་སྟུག་པོ་བཀོད་པར་རང་སྣང་དུ་བཞེངས་པ་ལས།སེམས་
དཔའ་ས་བཅུ་པ་ལ་ལོངས་སྐུ་རིགས་ལྔ་དང༌། སོ་སོའི་སྐྱེ་བོ་དང་ཉན་ཐོས་དང་རང་སངས་རྒྱས་ཀྱི་རིགས་ཅན་
རྣམས་ལ་མཆོག་གི་སྤྲུལ་པ་དང༌། སེམས་ཅན་གྱི་ཁམས་ཐམས་ཅད་དུ་བཟོ་དང་སྐྱེ་བ་སྤྲུལ་པ་ལ་སོགས་ཏེ།

འགྲོ་བ་སོ་སོའི་སྟོན་པར་སྣང་བས་འཁོར་བ་མ་སྟོངས་ཀྱི་བར་དུ་གཞན་དོན་རྒྱ་ཆེ་བ་རྒྱུན་མི་ཆད་པ་ལྷུན་གྱིས་
གྲུབ་པ་འབྱུང་བ་ཡིན་ནོ། །དེ་ལྟར་ཉམས་སུ་ལེན་པ་ལ་བརྩོན་པ་ན། མཐའ་རྟེན་གྱི་མན་ངག་བཞིས་འཇུག་
བསྡུ་བ་ལས། མི་འགུལ་བ་གསུམ་གྱིས་གཞི་བཅའ་བ། སྡོད་པ་གསུམ་གྱིས་ཚད་གཟུང་བ། ཐོབ་པ་གསུམ་
གྱིས་གཟེར་གདབ་པ། གདེང་བཞིའི་གྲོལ་ཚད་བཟུང་བ་དང་བཞི་ལས། དང་པོ་ནི། ལུས་མི་འགུལ་བ་བཞུགས་
སྟངས་གསུམ་ལས་མི་འདའ་བ། མིག་མི་འགུལ་བ་གཟིགས་སྟངས་གསུམ་ལས་མི་འདའ་བ། རླུང་རིག་མི་
འགུལ་བ་དལ་བུས་བཅོས་བསླད་མེད་པའི་ངང་ལས་མ་ཡེངས་པའོ། །གཉིས་པ་དེ་ལྟར་བསྒོམས་པས། ཕྱིའི་
སྣང་བ་སྡོད་པས་རྐྱེན་ངན་གྲོགས་སུ་འཆར། ནང་སྒྱུ་ལུས་སྡོད་པས་འཁྲུལ་པའི་བྱ་བ་དང་བྲལ། གསང་བ་རླུང་
སེམས་སྡོད་པས་རྣམ་རྟོག་སྐྱེ་མི་སྲིད་པའོ། །འདིའི་ཚེ། རྟགས་ལུས་ངག་ལ་འཆར་བ་དང༌། ཚད་རྨི་ལམ་གྱིས་
བཟུང་བ་གཉིས་འབྱུང་སྟེ། དེ་ཡང་ཆོས་ཉིད་མངོན་སུམ་གྱི་དུས་ན། འདུག་སྟངས་ལས་མི་གཡོ་བས་ལུས་རུས་
སྦལ་འཁར་གཞོང་དུ་བཅུག་པ་ལྟ་བུ་དང༌། ངག་བརྗོད་པ་ཉུང་བས་ལྐུགས་པ་ལྟ་བུ་དང༌། སེམས་ཞི་གནས་རྩེ་
གཅིག་ལས་མི་གཡོ་བས་བྱ་རྙི་ལ་ཟིན་པ་ལྟ་བུའོ། །ཉམས་གོང་འཕེལ་གྱི་དུས་ན། ལུས་གོས་དང་རྒྱན་ལ་ཆེད་
དུ་མི་འཛིན་པས་ལྷུག་པར་གནས་པ་སྐྱེས་བུ་ནད་ཀྱིས་ཐེབས་པ་ལྟ་བུ་དང༌། ངག་ཆེད་འཛིན་ཞིག་པས་སྨྱོན་
པའི་ཚིག་ལྟར་གང་དྲན་རང་རྡོལ་དུ་བྱུང་ནས་རྗེས་འཛིན་གྱི་འགྲེལ་མེད་པ་དང༌། སེམས་གང་ལའང་མི་རྟོག་
པས་རྩི་དུག་གིས་ཐེབས་པ་ལྟ་བུའོ། །རིག་པ་ཚད་ཕེབས་ཀྱི་དུས་སུ་གང་ལ་ཡང་ཟང་ཐལ་ཞིང་སྟོབས་ཆེ་བས་
ལུས་གླང་པོ་ཆེ་འདམ་དུ་བྱིང་བ་སྐད་ཅིག་གིས་ཐོན་པ་ལྟ་བུ་དང་། ངག་ཤིན་ཏུ་སྙན་པ་གྲུལ་བུམ་གྱི་ཕྲུ་གུ་ལྟ་བུ་
དང༌། སེམས་ཉོན་མོངས་པ་དང་བྱིང་རྒོད་ཐམས་ཅད་ལས་གྲོལ་ནས། ཉིན་མཚན་འོད་གསལ་གྱི་དགོངས་པ་
ལ་གནས་པ་རིམས་ནད་བྱང་བའི་སྐྱེས་བུ་ལྟ་བུའོ། །ཆོས་ཉིད་ཟད་པའི་དུས་ན། ལུས་རྡོས་བཅས་ལས་གྲོལ་
བས་བར་སྣང་གི་འཇའ་ཚོན་ལྟ་བུ་དང༌། ངག་གཞན་གྱི་རྗེས་སུ་ཟློས་པ་ཙམ་ལས་འཇིག་རྟེན་གྱི་ངོས་གཟུང་
མེད་པས་བྲག་ཆའི་རྣམ་པ་ལྟ་བུ་དང༌། སེམས་གདོད་མར་ནུབ་ཏུ་ཉེ་བས་བར་སྣང་གི་སྤྲིན་དེངས་སུ་ཉེ་བ་ལྟ་
བུའོ། །ཚད་རྨི་ལམ་གྱི་གཟུང་བའང་། དང་པོར་རྨི་ལམ་ངན་པ་ལོག་ནས། བག་ཆགས་བཟང་པོ་ཤ་སྟག་རྨི།
བར་དུ་རྨི་ལམ་ཟིན། རྗེས་ལ་འོད་གསལ་གྱི་དབྱིངས་སུ་ནུབ་ནས་རྒྱུན་ཆད་པའོ། །གསུམ་པ་ཐོབ་པ་གསུམ་
གྱིས་གཟེར་གདབ་པ་ནི་ཕྱིའི་སྣང་བ་ལ་དབང་ཐོབ་པས་སྣང་རྐྱེན་ཞིང་ཁམས་སུ་གྲོལ། ནང་སྒྱུ་ལུས་ལ་དབང་
ཐོབ་པས་རྡོས་བཅས་འོད་གསལ་དུ་གྲོལ། གསང་བ་རིག་པ་ལ་དབང་ཐོབ་པས་ཉོན་མོངས་པ་ཡེ་ཤེས་སུ་

གྲོལ་བའོ། །གདེང་བཞིའི་གྲོལ་ཚད་བསྟན་པ་ལ། ཡར་གྱི་གདིང་གཉིས་ནི། དེའི་ཚེ་ཡར་སངས་རྒྱས་ཐོབ་ཏུ་
རེ་བ་དང༌། མ་ཐོབ་ཀྱིས་དོགས་པ་མེད་པའོ། །མར་གྱི་གཉིས་ནི། འཁོར་བར་ལྟུང༌གིས་དོགས་པ་དང༌། མི་
ལྟུང་ཐར་དུ་རེ་བ་མེད་པའོ། །དེ་ལྟར་ཉམས་སུ་ལེན་པ། དངོས་གཞི་ལ་ཞུགས་ནས། བརྩོན་འགྲུས་རབ་རྣམས་
ནི་ལོ་གསུམ་དང་ཟླ་བ་གཅིག་འབྲིང་རྣམས་ལོ་བཞི་དང་ཟླ་བ་ལྔ་ཞག་དྲུག ཐ་མ་རྣམས་ལོ་བདུན་དང་ཟླ་བ་
བཅུ་གཅིག་ན་རྡོས་བཅས་སུ་སྣང་བ་འོད་དུ་ཡལ་ནས། གདོད་མའི་ས་ལ་ལྷག་མེད་དུ་སངས་རྒྱས་ཐོབ་པ་ལ་ཐེ་
ཚོམ་མེད་དོ། །དེ་དག་གིས་རབ་ཚེ་འདིར་གྲོལ་བའི་གདམས་པ་རྣམས་བཤད་ཟིན་ཏོ། ། ། །
སྤྱི་དོན་གཉིས་པ། འབྲིང་བར་དོར་གྲོལ་བ་ལ་གསུམ་སྟེ། རང་བཞིན་གྱི་བར་དོར་ལྟ་སྒོམ་གྱིས་ཐག་གཅད་པ།
འཆི་ཀའི་བར་དོར་ཆོས་ཉིད་ལ་གསལ་གདབ་པ། ཆོས་ཉིད་ཀྱི་བར་དོར་རང་སྣང་ལ་ཡིད་ཆེས་པའོ། །དང་པོ་
ནི། སྐྱེས་ནས་འཆི་ལྟས་མ་བྱུང་གི་བར་འདིར་བླ་མས་ངོ་སྤྲད་པ་མངོན་སུམ་སྙིང་ཏིག་གི་དོན་ལ་ཉིན་མཚན་མ་
ཡེངས་པར་བརྩོན་པས། ལྟ་སྒོམ་གྱི་དྲོད་ཚད་ཅུང་ཟད་ཐོབ་པའོ། །གཉིས་པ་ནི། འཆི་ལྟས་བྱུང་བའི་ཚེ། རང་
ལ་གདམས་པ་གསལ་པོ་ཡོད་ན་དེས་ཆོག མེད་ན་བླ་མའམ། རྡོ་རྗེ་སྤུན་གྱིས་བར་དོའི་འོད་གསལ་རྣམས་
གསལ་གདབ་པོ། །དེ་ཡང་གདབ་ལོང་མེད་པར་ཤི་ན་ཁོའི་ཁ་སྣ་དང་རང་གི་ཁ་སྣ་སྤྲད་དེ། རླུང་ཨོཾ་ཨཱཿཧཱུྃ་གསུམ་
དུ་བསམ་ལ་འཕངས་པས། མིག་ཧྲིག་བྱུང་དུས་མྱུར་ལ་གསལ་བར་གདབ་སྟེ། བར་དོར་འོད་གསལ་གྱི་སྣང་བ་
འཆར་བ་རང་སྣང་དུ་ངོ་ཤེས་པར་གྱིས་ལ་བཙན་ས་ཟུང་ཞིག སླར་མ་ལྡོག་ཅིག ཅེས་ལན་གསུམ་བརྗོད་དོ། །
དེས་ནི་མི་བརྟན་པོ་ལ་འཕྲིན་བསྐུར་བ་དོན་སར་འཕྲོད་པ་ལྟར་རང་ངོ་ཤེས་སོ། །དེ་ནས་འབྱུང་བའི་ཐིམ་ཚུལ་
ནི། ས་ས་ལ་ཐིམ་པས་ལུས་ལྡི། ལྡང་འདུག་མི་ནུས། ཆུ་ཆུ་ལ་ཐིམ་པས་ཁ་སྣ་དང་མིག་ནས་ཆུ་དར་གཅིག་བྱུང་
ནས་སྐམ་མོ། །མེ་མེ་ལ་ཐིམ་པས་རྐང་ལག་གི་མཐའ་བཞི་ནས་དྲོད་དབུས་སུ་སྡུད་དོ། །རླུང་རླུང་ལ་ཐིམ་པས་
ཕྱི་དབུགས་རྒོད་ཅིང་དབུགས་བརྩེགས་མར་འབྱུང་ལ་ཁྲོག་གིས་འཆད་དོ། །རླང་རྣམ་པར་ཤེས་པ་ལ་ཐིམ་པས་
ནང་དབུགས་ཆད་ཅིང༌། དར་ཅིག་བརྒྱལ་ནས་དྲན་མེད་དུ་འགྱུར་རོ། །དེའི་དུས་སུ་སྲོག་རྩ་ནས་ཁྲག་ཐིགས་
གཅིག་སྙིང་ནང་དུ་བྱུང་བས་རིག་པའི་ཡེ་ཤེས་ལ་ཕོག་པའི་དུས་སོ། །གསུམ་པ། ཆོས་ཉིད་བར་དོར་རང་སྣང་
དུ་ཡིད་ཆེས་པ་ལ་ཐིམ་ཚུལ་ལྔས་ངོས་ཟིན་པར་བྱ་བ་ལས། དང་པོ་ནི། རྣམ་ཤེས་ནམ་མཁར་ཐིམ་པའི་ཚེ། སྙིང་
དབུས་ནས་རིག་པ་འོད་རྩ་ལ་ཞུགས་ཏེ་མིག་ཏུ་གནས་པའི་སྐད་ཅིག་དང་པོ་ལ་ཀ་དག་གི་སྣང་བ་སྟོན་ཀའི་

ནམ་མཁའ་སྤྲིན་དང་བྲལ་བ་ལྟ་བུ་འཆར་ཏེ། དེ་ཉིད་གདོད་མའི་གྲོལ་གཞི་བསམ་འདས་ཆེན་པོར་ཤེས་ན་དེའི་
ངང་དུ་བཞག་པས་གྲོལ་ལོ། །དེ་ནས་ནམ་མཁའ་འོད་གསལ་ལ་ཐིམ་པས་སྐད་ཅིག་དང་པོར་འོད་ལྔའི་སྲན་
བུའམ་སྐས་ཀྱི་འགྲམ་པ་ལྟ་བུར་ཤར་བ་ངོ་ཤེས་པའི་དུས་སུ་ཡར་གྱི་ཟང་ཐལ་དུ་གྲོལ་ལོ། །དེ་ནས་སྐད་ཅིག་
གཉིས་པར་ཐུགས་རྗེའི་ཟེར་ཐག་ལས་ནམ་མཁའི་དབྱིངས་ཐམས་ཅད་འོད་ལྔའི་སྣང་བ་བསམ་གྱིས་མི་ཁྱབ་
པར་ཤར་དུས། སྒྲ་འོད་ཟེར་གསུམ་ཁྲོ་བོའི་དཀྱིལ་འཁོར་དུ་ཤར་བ་ལ་རང་སྣང་དུ་ངོ་ཤེས་ན། རང་རིག་ཁྲོ་
བོའི་སྐུ་ལ་ཐིམ་ནས་སངས་རྒྱའོ། །དེ་ནས་འོད་གསལ་ཟུང་འཇུག་ལ་ཐིམ་པའི་ཚེ་སྣང་བ་ཐམས་ཅད་རིགས་ལྔ་
ཚོམ་བུའི་ཞིང་དུ་དུས་མཉམ་དུ་ཤར་བ་ལ་ཤེས་རབ་ལྔ་རིམ་གྱིས་སྐྱེ་བས། བསམ་གཏན་གྱི་ཞག་ལྔར་རིགས་
ལྔའི་སྐུ་སྣང་བའི་ཐུགས་ཀ་དང༌། རང་གི་སྙིང་གར་ཟེར་ཐག་གིས་འབྲེལ་བར་སྣང་ངོ༌། །དེ་ཡང་ཞག་དང་པོར་
འོད་མཐིང་ག་ཆོས་ཀྱི་དབྱིངས་ཀྱི་ཡེ་ཤེས་སུ་ངོ་ཤེས་པས་རྣམ་པར་སྣང་མཛད་ཡབ་ཡུམ་ལ་རྡོ་རྗེ་སེམས་དཔའ་
ལ་སོགས་པ་ཡབ་ཡུམ་ཟུང་བཞིས་བསྐོར་བ་མཐོང་དུས་གྲོལ་ལོ། །ཞག་གཉིས་པར་འོད་དཀར་པོ་མེ་ལོང་ཡེ་
ཤེས་སུ་རྟོགས་པས་མི་བསྐྱོད་པ་དང༌། གསུམ་པར་སེར་པོ་མཉམ་ཉིད་ཡེ་ཤེས་སུ་རྟོགས་པས་རིན་ཆེན་འབྱུང་
ལྡན། བཞི་པར་དམར་པོ་སོ་སོར་རྟོག་པའི་ཡེ་ཤེས་སུ་རྟོགས་པས་སྣང་བ་མཐའ་ཡས། ལྔ་པར་ལྗང་ཁུ་བྱ་བ་
ནན་ཏན་གྱི་ཡེ་ཤེས་སུ་རྟོགས་པས་དོན་ཡོད་གྲུབ་པ་ཡབ་ཡུམ་འཁོར་དང་བཅས་པ། ཚོམ་བུའི་དཀྱིལ་འཁོར་
དུ་ཤར་བ་རང་ངོ་ཤེས་པས་གྲོལ་ལོ། །འདིའི་དུས་སུ་གནད་གསུམ་ལས། འཇུག་པ་ཤེས་པའི་གནད་ཀྱིས་འོད་
རིག་པ་ལ་འཇུག་པ་སྣང་བ་དེ་དག་སྙིང་གར་ནུབ་པ་དང༌། རིག་པ་འོད་ལ་འཇུག་པ་རང་གི་ལུས་སྣང་བ་དེ་དག་
གི་ཐུགས་ཀར་ཐིམ་པ་དེའི་ཚེ། རང་སྣང་དུ་ངོ་ཤེས་པས་རང་བཞིན་གྱི་བསམ་གཏན་ལ་གནས་སོ། །དེའི་ངང་
་གནས་པ་ཉིད་འོད་གསལ་ཡེ་ཤེས་ཀྱི་ལུས་སུ་ཤེས་པས་གྲོལ་བ་ལུས་ཀྱི་གནད་ཅེས་བྱའོ། །དེ་ནས་ཤེས་
ཐོག་ཏུ་གྲོལ་བ་ནི། མཐར་ཕྱིན་པ་ངོ་ཤེས་པའི་གནད་ཅེས་བྱ་སྟེ། དང་པོ་རང་སྣང་དུ་ངོ་ཤེས། དེ་ནས་ཤེས་
ཐོག་ཏུ་གནས། གནས་ཐོག་ཏུ་གྲོལ་བ་ནི། གནད་གསུམ་ལ་མཁས་པའོ། །གནས་པའི་ཡུན་རིང་ཐུང་ནི། སྔོན་
གྱི་ཏིང་ངེ་འཛིན་ལ་གནས་ཡུན་རིང་ཐུང་ཡིན་པས་འདིར་བསམ་གཏན་གྱི་ཞག་ཀྱང་དེ་ཡིན་ནོ། །དེ་ནས་ཟུང་
འཇུག་ཡེ་ཤེས་ལ་ཐིམ་པ་ནི། སྣང་བ་དེ་དག་རང་ལོག་ནས་སྙིང་གའི་ཕྱོགས་མཚམས་བཞིར། འོད་ཟེར་དཀར་
པོའི་སྣམ་བུ་ཤར་བས། གར་བལྟས་ཁྱབ་པའི་སྟེང་ན། ཐིག་ལེ་དཀར་པོའི་དཀྱིལ་ན། མཐིང་ག་སེར་ལྗང་དམར་
པོ་བཞིས་ཐིག་ཆུང་གིས་བརྒྱན་པ་ཤར་བ་ནི། མེ་ལོང་ཡེ་ཤེས་ཀྱི་རང་གདངས་སོ། །དེའི་སྟེང་ན་སེར་པོ། དེའི་

སྟེང་ན་དམར་པོ། དེའི་སྟེང་ན་མཐིང་གའི་སྣམ་བུ་ལ་རང་རང་གི་ཁ་དོག་དང་འདྲ་བའི་ཐིག་ལེ་ལ། ཁ་དོག་
གཞན་གྱི་ཐིག་ཕྲན་གྱིས་བརྒྱན་པ་ཤར་བ་ནི་མཉམ་པ་ཉིད་དང༌། སོ་སོར་རྟོག་པ་དང་ཆོས་ཀྱི་དབྱིངས་ཀྱི་ཡེ་
ཤེས་རྣམས་ཀྱི་རང་གདངས་སོ། །ལྗང་གུ་མི་སྣང་བ་ནི་བྱ་བ་གྲུབ་པའི་རྩལ་མ་རྫོགས་པས་མི་སྣང་ངོ༌། །འདིའི་
དུས་སུ་གྲོལ་བ་གསུམ་གྱི་གནད་ངོ་ཤེས་པར་བྱ་སྟེ། ལུས་རྡོས་བཅས་སུ་མེད་པས་འབྱུང་བ་བཞི་ལས་གྲོལ་བའོ། །
རིག་པ་དྲི་མ་མེད་པས་ཉོན་མོངས་པ་ལས་གྲོལ་བའོ། །འོད་གསལ་ཕྱི་ནང་མེད་པས་གཟུང་འཛིན་ལས་གྲོལ་
བའོ། །དེ་ཡང་རང་ངོ་ཤེས་པས་གདོད་མའི་ངང་དུ་གྲོལ་ལོ། །དེ་ནས་ཡེ་ཤེས་ལྷུན་གྲུབ་རིན་པོ་ཆེ་ལ་ཐིམ་པ་ནི།
སྣང་བ་དེ་དག་ཐིམ་པའི་སྐད་ཅིག་ལ། སྟེང་འོག་ཕྱོགས་མཚམས་ཐམས་ཅད་སྟོན་ཀའི་ནམ་མཁའ་སྤྲིན་མེད་
པ་ལྟར། མཐིང་ག་ལ་འོད་ལྔའི་མུ་ཁྱུད་ཀྱིས་སོ་སོར་བསྐོར་བ་ཉི་མ་འམ་ཟླ་བ་འཇས་བསྐོར་བ་ལྟ་བུའི་དབུས་
སུ་ཡར་ཀུན་བཟང་ཡབ་ཡུམ། བར་དུ་རིགས་ལྔ་ཡབ་ཡུམ། མར་རིགས་དྲུག་དང༌། དེའི་སྟོན་པ་ཐུབ་པ་དྲུག་
རང་སྣང་བ་ལས། རང་ངོ་ཤེས་དུས་ཤར་ལུགས་བརྒྱད་དང༌། མངོན་ཤེས་དྲུག་དང༌། རྗེས་དྲན་དྲུག་དང༌། ཐིམ་
ལུགས་བརྒྱད་ཀྱང་འབྱུང་ངོ༌། །དང༌པོ་རང་ངོ་ཤེས་པར་བྱེད་པ་ལ་གདམས་ངག་གསུམ་ལས། རང་སྣང་ལ་
ཡིད་ཆེས་པ་སྔར་འདྲིས་ཀྱི་མི་དང་འཕྲད་པ་ལྟ་བུའི་གདམས་པ་ནི། རང་སྣང་ལ་ཡིད་ཆེས་ཐོག་ཏུ་ཐེ་ཚོམ་མེད་
པར་ཙན་གྱིས་འཇོག་པའོ། །མི་འགྱུར་བ་གསེར་གྱི་ཐུར་མ་ལྟ་བུའི་གདམས་ངག་ནི། ངོ་ཤེས་ཐོག་དེ་ཉིད་ལས་
གཞན་དུ་མ་ཡེངས་པར་འཇོག་པའོ། །ཕྱིར་མི་ལྡོག་པ་དཔག་ཆེན་གྱི་མདའ་འཕངས་པ་ལྟ་བུའི་གདམས་ངག་ནི།
ཤེས་ཐོག་ཏུ་གྲོལ་ནས་རང་གསལ་རྟོག་མེད་ལ་གནས་པའོ། །དེའི་ཚེ་ཤར་ལུགས་བརྒྱད་ནི། ཐུགས་རྗེ་ལྟར་
ཤར་བས་སེམས་ཅན་ཐམས་ཅད་ལ་བུ་གཅིག་པའི་མ་ལྟར་སྙིང་རྗེ་ཕྱོགས་མེད་དུ་འཇུག འོད་ལྟར་ཤར་བས་སྣང་
བ་དེ་དག་ལས་རང་འོད་མཆེད་པས་ནམ་མཁའ་ཐམས་ཅད་ཁེངས། སྐུ་ལྟར་ཤར་བས་འོད་ཟླུམ་གྱི་ནང་ཐམས་
ཅད་ལྷའི་སྐུར་རང་སྣང༌། ཡེ་ཤེས་ལྟར་ཤར་བས་སངས་རྒྱས་ཀྱི་ཞིང་ཁམས་རང་སྣང༌། གཉིས་མེད་ལྟར་ཤར་
བས་མི་རྟོག་པའི་ཏིང་ངེ་འཛིན་ལ་རྩེ་གཅིག་ཏུ་གནས། མཐའ་གྲོལ་ལྟར་ཤར་བས་སྣང་བའི་ཆོས་ཉིད་ཐམས་
ཅད་ཟང་ཐལ་དུ་རྟོགས། མ་དག་པ་འཁོར་བའི་སྒོ་ལྟར་ཤར་བས་ཟ་འོག་གི་འོད་ཟླུམ་དུ་སྣང་བའི་འགྲོ་དྲུག་རྨི་
ལམ་སྒྱུ་མ་ལྟར་རྟོགས། དག་པ་ཡེ་ཤེས་ཀྱི་སྒོ་ལྟར་ཤར་བས་ཇི་ལྟ་བ་དང་ཇི་སྙེད་པའི་མཁྱེན་ཆ་རང་གསལ་
བའོ། །དེའི་ཚེ་མངོན་ཤེས་དྲུག་ལ། དབང་པོའི་མངོན་པར་ཤེས་པས་སྣང་རྐྱེན་ཞིང་ཁམས་སུ་གྲོལ། ཤེས་རབ་
ཀྱི་མཐོང་བ་དག་པའི་མངོན་ཤེས་ཀྱིས་རང་སྣང་འོད་གསལ་དུ་རྟོགས། ཡེ་ཤེས་ཀྱི་མངོན་པར་ཤེས་པས་ཉོན་

མོངས་པ་རང་སར་ཟད། སེམས་ལས་སུ་རུང་བའི་མངོན་པར་ཤེས་པས་ཏིང་ངེ་འཛིན་རྩེ་གཅིག་ལ་རང་གནས།
ཟག་པ་ཟད་པའི་མངོན་པར་ཤེས་པས་ཕུང་པོའི་བཅིངས་པ་རང་ཟད་པར་རྟོགས། ཡེ་ཤེས་གཟིགས་པའི་ངོ་ཤེས་
ཀྱི་རང་སྣང་ཆོས་ཉིད་དུ་རྟོགས། སངས་རྒྱས་ཀྱི་མཁྱེན་པ་རྫོགས་པའི་མངོན་ཤེས་ཀྱིས་རང་གཞན་གྱི་ལས་དང་
རྒྱུད་ཀུན་ཏུ་མཁྱེན་པའོ། །དེ་བཞིན་དུ་རྗེས་དྲན་དྲུག་ལ། ལྟ་བ་རྗེས་སུ་དྲན་པས་ཐམས་ཅད་རང་བྱུང་གི་ཡེ་ཤེས་
སུ་རྟོགས། བསམ་གཏན་རྗེས་སུ་དྲན་པས་རྟོགས་ཐོག་ཏུ་མཉམ་པར་འཇོག ལྷ་རྗེས་སུ་དྲན་པས་ལོངས་སྐུ་
ཆོས་སྐུར་གྲོལ། གདམས་པ་རྗེས་སུ་དྲན་པས་འོད་གསལ་རང་ངོ་ཤེས། བླ་མ་རྗེས་སུ་དྲན་པས་བྱིན་རླབས་
རང་ཤར། ཡི་དམ་རྗེས་སུ་དྲན་པས་དངོས་གྲུབ་རང་འགྲུབ་པའོ། །དེ་དག་གི་གནད་ཀྱིས་ཡར་ཀ་དག་ཆོས་
ཉིད་ཀྱི་ཟད་ས་མཐོང་བས་གདོད་མའི་གྲོལ་ས་ངོས་ཟིན། ཐད་ཀར་རང་སྣང་ལོངས་སྐུའི་ཞིང་ཁམས་མཐོང་
བས་རང་སྣང་སྐུ་དང་ཡེ་ཤེས་སུ་གྲོལ། མར་མ་དག་པ་སྤྲུལ་སྐུའི་གདུལ་ཞིང་མཐོང་བས་འཁོར་འདས་ལྟེ་མ་
ཆད་པར་ཕྲིན་ལས་གཟིགས་པ་ལ་འཇུག་པའོ། །དེ་ནས་ཐིམ་ལུགས་བརྒྱད་ནི། ཕྱི་སྣང་བ་རྣམས་ནང་གསལ་
དུ་ཐིམ་པས་གནམ་གང་གི་ཟླ་བ་དབྱིངས་སུ་འཁྱིལ་བ་ལྟ་བུ་སྟེ། དེ་ཡང་ཐུགས་རྗེ་ཐུགས་རྗེ་ལ་ཐིམ་པས་གདུལ་
བྱ་དང་འདུལ་བྱེད་རྣམ་པར་དག འོད་འོད་ལ་ཐིམ་པས་ཤེལ་འོད་ནང་དུ་བསྡུས་པ་ལྟར་རིས་མེད། སྐུ་སྐུ་ལ་
ཐིམ་པས་བུམ་ནང་གི་མར་མེ་ལྟར་མཁྱེན་ཆ་ནང་དུ་གསལ། ཡེ་ཤེས་ཡེ་ཤེས་ལ་ཐིམ་པས་མ་པང་དུ་བུ་ཞུགས་
པ་ལྟར་རིག་པ་གཞི་ལ་ཐིམ། གཉིས་མེད་གཉིས་མེད་ལ་ཐིམ་པས་དབའ་རླབས་ཆུར་ཐིམ་པ་ལྟར་ཆོས་ཅན་
ཆོས་ཉིད་དུ་གྲོལ། མཐའ་གྲོལ་མཐའ་གྲོལ་ལ་ཐིམ་པས་སྣོད་ཀྱི་ནམ་མཁའ་ནམ་མཁའ་ཆེན་པོ་དང་འདྲེས་
པ་ལྟར་དམིགས་མེད་ཆོས་ཉིད་དུ་གནས། མ་དག་པ་འཁོར་བའི་སྒོ་དག་པ་ཡེ་ཤེས་ལ་ཐིམ་པས་སྦྲའི་ཆོན་ཐག་
བསྡུས་པ་ལྟར་འཁོར་འདས་ཐིག་ལེ་ཉག་གཅིག་ཏུ་འདུས། དག་པ་ཡེ་ཤེས་ཀྱི་སྒོ་ངོ་བོ་ལ་ཐིམ་པས་སེང་གེས་
གངས་ཟིན་པ་ལྟར་ཆོས་ཉིད་ཀ་དག་གི་ངང་ལ་རང་ས་ཟིན་པའོ། །དེ་ལྟར་ཐིམ་ཚུལ་གང་གི་ཚེ་རང་ངོ་ཤེས་ཀྱང་
ཤར་ལུགས་ཀྱི་ངོ་བོ་རང་ཐོག་ཏུ་གནས་པས་གདོད་མའི་གྲོལ་ས་ཀ་དག་ལ་ཟིན་ནས། སླར་ཡང་ཆོས་སྐུའི་ངང་
ལས་མ་གཡོས་པར་གཟུགས་སྐུ་གཉིས་སྣང་བས་སེམས་ཅན་གྱི་དོན་ལྷུན་གྲུབ་ཏུ་མཛད་པ་ནི་གདོད་མའི་གྲོལ་
ས་སྟེ། རིག་པ་རང་ཤར་ལས། གྲོལ་ས་ཐོག་མ་གང་ཡིན་པའོ། །ཞེས་གསུངས་སོ། ། ། ། །
སྤྱི་དོན་གསུམ་པ་ཐ་མ་རང་བཞིན་སྤྲུལ་སྐུའི་ཞིང་དུ་གྲོལ་བའི་ཚུལ་ནི། དེ་ཡང་གོམས་པ་དང༌། བརྩོན་འགྲུས་
རབ་རྣམས་ཉི་ཟླ་འཆར་ནུབ་ལྟར་ལྷུན་གྲུབ་ཀྱི་སྣང་བ་ནུབ་པ་དང༌། དག་པའི་ཞིང་དུ་སྐྱེ་བ་དུས་མཉམ་པས་

སྲིད་པའི་བར་དོ་མེད་ལ། གཞན་རྣམས་ལ་རྨི་ལམ་གྱི་ཆ་ཙམ་དུ། སྲིད་པའི་བར་དོ་སྣང་བ་ལས་བླ་མ་དམ་
པའི་ཐུགས་རྗེ་དང༌། འོད་གསལ་ཆོས་ཉིད་མངོན་སུམ་ལ་གོམས་པའི་བདེན་པའི་བྱིན་རླབས་ལས། ཤར་
ཕྱོགས་མངོན་པར་དགའ་བ་མི་འགྱུར་རྡོ་རྗེའི་ཞིང་དུ་པདྨ་ལས་རྫུས་ཏེ་སྐྱེས་ནས། མི་བསྐྱོད་པས་མེ་ལོང་ལྟ་
བུའི་ཆོས་སྟོན་པས་ལོ་བརྒྱ་ཉི་ཤུ་རྩ་ལྔར་གནས་སོ། །ཞིང་དེ་ཡང་ཤེལ་གྱི་ས་གཞི་རིན་པོ་ཆེའི་ཁང་བུ་དང༌།
ཁྲུས་ཀྱི་རྫིང་བུ་དང༌། མེ་ཏོག་གི་ཚལ་ལ་སོགས་པས་བརྒྱན་པ་དེར། རྡོ་རྗེ་མི་འཁྲུགས་པས་རྡོ་རྗེའི་རིགས་
ཀྱི་སེམས་དཔའ་བྱེ་བ་ཁྲག་ཁྲིག་དཔག་ཏུ་མེད་པ་ལ་ཆོས་སྟོན་པའི་ཞལ་མཐོང་ཞིང་གསུང་ཐོས་སོ། །དེ་ནས་
སྐད་ཅིག་གིས་བར་དོ་མེད་པར་ལྷོ་དཔལ་དང་ལྡན་པར་པདྨ་ལས་རྫུས་ཏེ་སྐྱེས་ནས་གསེར་གྱི་ས་གཞི་རིན་པོ་
ཆེ་སྣ་ཚོགས་ཀྱི་བཀོད་པས་མཛེས་པ་ན། བཅོམ་ལྡན་འདས་རིན་ཆེན་འབྱུང་ལྡན་གྱིས་འཁོར་རིན་ཆེན་རིགས་
ཀྱི་ཚོགས་ལ་ཆོས་སྟོན་པ་མཐོང་ནས། དབང་བསྐུར་ཏེ་ལོ་བརྒྱ་ཉི་ཤུ་རྩ་ལྔར་གནས་པའི་འོག་ཏུ། ནུབ་པདྨ་
བརྩེགས་པར་རྫུས་ཏེ་སྐྱེས་ནས། པདྨ་རཱ་གའི་ས་གཞི་ལ་རིན་པོ་ཆེ་སྣ་ཚོགས་ཀྱི་བཀོད་པས་མཛེས་པར། བཅོམ་
ལྡན་འདས་སྣང་བ་མཐའ་ཡས་ཀྱིས་པདྨ་རིགས་ཀྱི་སེམས་དཔའ་ལ་ཆོས་སྟོན་པ་ན། བླ་ན་མེད་པའི་བྱང་ཆུབ་
ཏུ་ལུང་བསྟན་པ་ཐོབ་ནས། ལོ་བརྒྱ་ཉི་ཤུ་རྩ་ལྔར་གནས་པའི་འོག་ཏུ་བྱང་ཕྱོགས་ལས་རབ་གྲུབ་པས་འཇིག་
རྟེན་དུ་སྐད་ཅིག་གིས་རྫུས་ཏེ་སྐྱེས་པ་ལས། ཞིང་དེ་ནི་རིན་པོ་ཆེ་མར་གད་ཏ་ལས་གྲུབ་པའི་རིན་པོ་ཆེ་སྣ་ཚོགས་
ཀྱིས་གང་བར། བཅོམ་ལྡན་འདས་དོན་ཡོད་གྲུབ་པས་ལས་ཀྱི་རིགས་ཀྱི་བྱང་ཆུབ་སེམས་དཔའ་ལ་ཆོས་སྟོན་
པས། ཚེ་དེ་ཉིད་ལ་སངས་རྒྱ་བར་བྱིན་གྱིས་བརླབས་ཤིང་དབུགས་ཕྱུང་ནས། ལོ་བརྒྱ་ཉི་ཤུ་རྩ་ལྔར་གནས་པའི་
རྗེས་ལ། སྟེང་གི་ནམ་མཁའ་ལས་ཁྲོ་བོའི་དཀྱིལ་འཁོར་གྱི་སྣང་བ་མཐོང་མ་ཐག་ཏུ་རང་སྣང་དུ་ཤེས་པས། རང་
ཐོག་ཏུ་གནས་པའི་སྐད་ཅིག་ལ་གདོད་མར་གྲོལ་ནས། ནང་གསལ་དུ་སྐུ་དང་ཡེ་ཤེས་འདུ་འབྲལ་མེད་པར་
ལྷུན་གྱིས་གྲུབ་ནས་ཕྱི་གསལ་གྱི་འཆར་གཞི་བྱས་ཏེ། སེམས་ཅན་གྱི་དོན་ཐམས་ཅད་རྟག་པ་རྒྱུན་མི་འཆད་
པར་གཡོ་བ་དང་འབད་པས་རྩོལ་བ་མེད་པར་ལྷུན་གྱིས་གྲུབ་པའི་ཕྲིན་ལས་ཀྱི་མཛད་པ་ཡིན་ནོ། །དེ་ཡང་རིགས་
ལྔའི་ཞིང་དུ་ལོ་ལྔ་བརྒྱ་སོང་ནས་གྲོལ་ཏེ། རིག་པ་རང་ཤར་ལས། ལྔ་བརྒྱ་དག་ན་ངེས་པའི་སར་གྲོལ་ལོ། །
ཞེས་གསུངས་སོ། །དེ་དག་ནི་སྐྱེ་བ་མ་དག་པ་མི་བརྒྱུད་པར་རང་བཞིན་སྤྲུལ་སྐུའི་ཞིང་དུ་གྲོལ་བའི་ཚུལ་བཤད་
ཟིན་ཏོ། །

དེ་ལྟར་གྲོལ་བའི་ངོ་བོ་ཡང༌། རག་གི་རིག་པ་ཡེ་ནས་སྐུ་དང་ཡེ་ཤེས་སུ་ཡོད་པའི་ངང་ལས། མ་རིག་པས་འཁོར་
བར་འཁྲུལ་དུས། བླ་མའི་གདམས་པས་ངོ་སྤྲད་པའི་དོན་ཉམས་སུ་བླངས་པས། དང་པོའི་གནས་ལུགས་གང་
ཡིན་པའི་གཞི་ལ་བཙན་ས་ཟིན་ཏེ། འཕོ་འགྱུར་མེད་པར་གནས་པ་ནི་ཆོས་སྐུ་རང་གནས་ཀྱི་དགོངས་པ། མངོན་
སུམ་འོད་གསལ་གྱི་གནད་ཡིག ཡང་ཟབ་སྙིང་པོའི་གདམས་པ། གསང་སྔགས་བླ་ན་མེད་པའི་ཡང་རྩེ། ཚེ་
གཅིག་གིས་བྱང་ཆུབ་བསྒྲུབ་པའི་ཆོས་ཉིད། འཛམ་བུའི་གླིང་ན་དཀོན་པའི་ཟབ་ཆོས་མཐར་ཐུག་ཡིན་པས།
སྐལ་བཟང་ཚེ་འདིར་གྲོལ་བར་འདོད་པ་དག་གིས་ཉིན་དང་མཚན་དུ་བརྩོན་པས་ཉམས་སུ་བླང་བ་ལ་འབད་
པར་བྱའོ། །དེ་ཡང་སྔོན་དུ་དབང་རྫོགས་པས་ཉམས་སུ་ལེན་པ་ཡང༌། སྣོད་ལྡན་གཅིག་ནས་བདུན་ཚུན་ཆད་
ལས་མང་དུ་མི་སྤེལ་ཞིང་བརྟག་ལ་བྱིན་ནོ། །དེས་ཀྱང་ཚེ་འདིའི་བྱ་བ་ཐམས་ཅད་སྤངས་ཏེ་གཅིག་པུར་དབེན་
པའི་གནས་སུ་སྒྲུབ་པ་ལ་བརྩོན་པས། རིག་འཛིན་གྱི་གྲལ་ལ་སྙེག་པར་བྱ་བ་ནི། ཁོ་བོས་སྙིང་གཏམ་དུ་ལེགས་
པར་གདམས་སོ། །གནད་འདི་དག་པདྨ་འབྱུང་གནས་ཀྱི་མཁའ་འགྲོ་སྙིང་ཏིག་དང་། བི་མ་ལ་མི་ཏྲའི་གསང་བ་
སྙིང་ཏིག་ལས་འབྱུང་བ་བཞིན། ཡང་ཟབ་རྨད་དུ་བྱུང་བའི་སྙིང་ཕྱུང་ནས་བཀོད་པ་ཡིན་པས། སྣོད་མིན་ལ་
གསང་ཞིང༌། སྣོད་ལྡན་ཐར་བ་འདོད་པ་རྣམས་ལ་བསྟན་ནས། བླ་ན་མེད་པའི་བྱང་ཆུབ་ཀུན་ཏུ་བཟང་པོའི་གོ་
འཕང་ཐོབ་པར་མཛོད་ཅིག དེ་ལྟར་རབ་གསང་བླ་མེད་སྙིང་པོའི་དོན། །མངོན་སུམ་སྙིང་ཏིག་ཡང་ཟབ་གནད་
བསྡུས་ནས། ཕྱི་རབས་དོན་དུ་བཀོད་པའི་དགེ་བ་དེས། །འགྲོ་ཀུན་འོད་གསལ་སྙིང་པོའི་དོན་རྟོགས་ཤོག །
བདག་ཀྱང་ནགས་རིའི་ནང་དུ་མངོན་དགའ་བས། །རྣམ་གཡེང་འདུ་འཛིའི་དགྲ་རྣམས་ཕམ་བྱས་ཏེ། །སྣང་བ་
བཞི་པོ་རབ་ཏུ་མཐར་ཕྱིན་ནས། །གདོད་མའི་ས་ལ་མངོན་པར་བྱང་ཆུབ་ཤོག །བདག་བཞིན་རྗེས་སུ་འཇུག་པའི་
སྐལ་ལྡན་རྣམས། །ཡི་གེ་འདི་ལ་གཅེས་པས་ནན་ཏན་མཛོད། །ད་རེས་ཚེ་འདིར་ཐར་ལམ་ཟིན་ངེས་ཤིང༌། །མྱུར་
དུ་རྒྱལ་བའི་གོ་འཕང་ཐོབ་པར་བྱ། །དེ་ཕྱིར་སྙིང་དང་འདྲ་བའི་བུ་རྣམས་ལ། །མ་འོངས་དུས་སུ་གཅིག་ནས་
གཅིག་བརྒྱུད་དེ། །ཡང་དག་དོན་ལྡན་དེས་ཀྱང་ཉམས་བླང་ནས། །མྱུར་དུ་བྱང་ཆུབ་གོ་འཕང་ཐོབ་པར་ཤོག །
རྫོགས་པ་ཆེན་པོ་ཡང་གསང་རྨད་དུ་བྱུང་བའི་རང་གནད་གསང་བ་ལས། ཉམས་ལེན་གནད་ཀྱི་སྒྲོན་མེ་ཞེས་བྱ་
བ་ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་རྒྱུད་ལུང་མན་ངག་ཐམས་ཅད་ཀྱི་དོན་ཕྱོགས་
གཅིག་ཏུ་བཀོད་པ་རྫོགས་སོ། ། ། །དཔལ་སྔགས་ཀྱི་བདག་མོ་རལ༌གཅིག༌མ༌དང༌། སྲོག་སྒྲུབ་མ་དང༌།
གཟའི་རྒྱལ་པོ་རྭ་ཧུ་ལས་བཀའ་འདི་སྲུངས་ཤིག དམ་ཅན་རྡོ་རྗེ་ལེགས་པ་ལ་གཏད་དོ། །ས་མ་ཡ། ས་མ་ཡ།

ས་མ་ཡ། རྒྱ་རྒྱ་རྒྱ། ངོ་སྤྲོད་རང་ཡིན་པས་མཐར་ཐུག་གོ །
བདུད་རྩི་ལྗོན་ཤིང་འོད་གསལ་གྱི་གནད་
ཡིག་བཞུགས་སོ། །
དངོས་གྲུབ་ཀུན་འབྱུང་བླ་མ་ལ། །ཀུན་ནས་དང་བས་ཕྱག་འཚལ་ཏེ། །རྡོ་རྗེ་སྙིང་པོའི་ཟབ་དོན་མཆོག །བདུད་
རྩི་ལྗོན་ཤིང་གསལ་བར་བྱ། །ཚེ་འདི་ཉིད་དང་བར་དོ་དང༌། །རང་བཞིན་སྤྲུལ་སྐུར་གྲོལ་ཚུལ་ལས། །དང་པོ་
ལ་ཡང་རྣམ་པ་བཞི། །ཕྱི་ནང་གསང་བ་བླ་མེད་ཉིད། །དང་པོ་ཕྱི་ལྟར་སྒྲུབ་པ་ནི། །ཡིད་དང་མཐུན་པའི་གནས་
དག་ཏུ། །སྟན་ལ་སྐྱིལ་ཀྲུང་ལེགས་བཅས་ནས། །སྐྱབས་སུ་འགྲོ་དང་སེམས་བསྐྱེད་དེ། །སྤྱི་གཙུག་པདྨ་ཉི་ཟླའི་
སྟེང༌། ཨཱོྃ་ལས་རྩ་བའི་བླ་མ་ཉིད། །དཀར་གསལ་སྤྲུལ་སྐུའི་ཆ་ལུགས་འཛིན། །རབ་བྱུང་ཁྱིམ་པ་ལ་སོགས་པ། །
ཇི་ལྟར་བཞུགས་དེར་གསལ་བཏབ་པོ། །དེ་ཡང་སྐྱིལ་ཀྲུང་རིན་ཆེན་བརྒྱན། །ཏིང་འཛིན་མི་གཡོ་མཉམ་གཞག་
ལས། །མུ་མེད་འོད་ཟེར་ཕྱོགས་བཅུར་འཕྲོས། །བཞད་བཅས་དགྱེས་པའི་ཚུལ་དུ་མཛེས། །སངས་རྒྱས་བྱང་
ཆུབ་སེམས་དཔའ་དང༌། །བརྒྱུད་པའི་བླ་མས་བསྐོར་བ་ནི། །དཔག་ཡས་ནམ་མཁའི་དབྱིངས་ཁྱབ་བསམ། །
ཕྱོགས་བཅུ་གང་བཞུགས་དབྱིངས་རུམ་ནས། །དེ་དང་འདྲ་བ་དཔག་མེད་ཀུན། །བྱོན་ནས་གཉིས་མེད་ཐིམ་
པར་བསྒོམ། །དེ་ལ་ཕྱི་ནང་མཆོད་པའི་སྤྲིན། །ཏིང་འཛིན་རོལ་མོ་བསམ་ཡས་ཀྱིས། །གུས་པས་མཆོད་བསྟོད་
གསོལ་བ་བཏབ། །དེ་ནས་བླ་མའི་སྐུ་གསུང་ཐུགས། །ཡི་གེ་གསུམ་གྱི་འོད་བྱུང་བས། །བདག་དང་སེམས་ཅན་
ཀུན་ལ་ཕོག །སྒྲིབ་བྱང་དངོས་གྲུབ་རྣམ་གཉིས་ཐོབ། །སྣང་སྲིད་བླ་མར་གྱུར་པ་ལས། །ཡི་གེ་གསུམ་གྱི་རང་
སྒྲ་བྱུང༌། །འཇིག་རྟེན་གཡོ་ལྡེག་འཕར་བར་བསྒོམ། །ངག་ཏུ་ཛབ་དབྱིངས་སྙན་པར་བཟླས། །དེ་རྗེས་བདག་
དང་སྣང་སྲིད་ཀུན། །བླ་མར་ཐིམ་པས་དབྱིངས་སུ་ནུབ། །བརྗོད་བྲལ་རྫོགས་ཆེན་ངང་དུ་གློད། །རྗེས་སྣང་རྨི་
ལམ་སྒྱུ་མའི་ཚུལ། །དགེ་བ་སེམས་ཅན་དོན་དུ་བསྔོ། །འགྲོ་འཆག་ཀུན་ཏུ་བླ་མའི་ངང༌། །བདེ་ཆེན་བྱིན་གྱིས་
རློབ་པར་བསམ། །དེས་ནི་ཅི་བསམ་ཡིད་བཞིན་འགྲུབ། །རེས་འགའ་གང་མོས་གཙོ་བོར་བསྒོམ། །རེས་འགའ་
མ་དད་བར་མ་དང༌། །གནོད་བྱེད་འཁུ་ཞིང་སྡང་བ་རྣམས། །གཙོ་བོར་བསྒོམས་ལ་གསོལ་བ་གདབ། །དགྱེས་

པར་བསམས་ལ་དངོས་གྲུབ་ཞུ། །དེས་ནི་དངོས་སུ་འཁོན་བྱང་ནས། །དམ་ཚིག་ཉམས་ཆག་བསྐངས་པར་
འགྱུར། །དམ་ཚིག་ཏུ་ནི་སྣང་སྲིད་ཀུན། །བླ་མ་ཉིད་དུ་མོས་པར་བྱ། །གཞན་ལ་མ་དད་སྐུར་འདེབས་སྤང༌། །
གང་ལའང་བདེན་མེད་སྒྱུ་མར་སྦྱང༌། །བདེ་སྡུག་གྲོགས་སུ་ཤེས་པར་བྱ། །དེ་ཡི་ཕན་ཡོན་ཚད་མེད་དེ། །སྣང་
སྲིད་བླ་མར་འཆར་བ་དང༌། །ནད་གདོན་སྡིག་སྒྲིབ་ཞི་བ་དང་། །ཚེ་དཔལ་འབྱོར་པ་རྒྱས་པ་དང༌། །དག་སྣང་
ཕྱོགས་མེད་འབྱོངས་པ་དང་། །གོང་མའི་བྱིན་རླབས་འཇུག་པ་དང༌། །ཉམས་རྟོགས་ཏིང་འཛིན་འཕེལ་བ་སྟེ། །
མདོར་ན་གནས་སྐབས་མཐར་ཐུག་གི །དོན་གཉིས་ལྷུན་གྱིས་གྲུབ་པར་འགྱུར། །གཉིས་པ་ནང་ལྟར་སྒྲུབ་པ་ནི། །
སྐྱབས་སུ་འགྲོ་དང་སེམས་བསྐྱེད་ནས། །ལྷུན་མཉམ་སྟོང་པ་ཆེན་པོ་ལས། །པད་ཟླའི་དབུས་སུ་རང་རིག་ཧཱུཾ། །
དེ་ལས་རབ་དཀར་རྡོ་རྗེ་སེམས། །སྐྱིལ་ཀྲུང་རིན་ཆེན་རྒྱན་གྱིས་མཛེས། །འགྱིང་བག་མུ་མེད་འོད་ཟེར་འཕྲོ། །
ཕྱག་གཡས་རྡོ་རྗེ་ཐུགས་ཀར་འཛིན། །གཡོན་པས་དྲིལ་བུ་དཀུ་ལ་བརྟེན། །ཐོར་ཚུགས་པདྨ་ཉི་ཟླའི་སྟེང༌། །
ཨ་ལས་བླ་མ་ལོངས་སྤྱོད་རྫོགས། །རིགས་ལྔ་ཡབ་དང་ཡུམ་དུ་གསལ། །རྣམ་སྣང་མི་བསྐྱོད་རིན་ཆེན་འབྱུང༌། །
སྣང་མཐའ་དོན་ཡོད་གྲུབ་པ་རྣམས། །སོ་སོའི་ཡུམ་དང་མཉམ་པར་སྦྱོར། །བྱང་ཆུབ་བདུད་འདུལ་མཆོག་སྦྱིན་
དང་། །ཏིང་འཛིན་སྐྱབས་སྦྱིན་ཆེན་པོ་ལས། །མཐིང་ག་དཀར་སེར་དམར་དང་ལྗང༌། །འོད་གསལ་མཚན་དཔེས་
བརྒྱན་པའི་སྐུ། །སྟོང་གསལ་འཇའ་ཚོན་དག་པ་བཞིན། །མུ་མེད་འོད་ཟེར་འགྲོ་བ་ཡིས། །ནམ་མཁའི་དབྱིངས་
ཁྱབ་ལོངས་སྐུའི་ཞིང༌། །རྣམ་དག་སྟུག་པོ་བཀོད་པར་བསྒོམ། །སྣང་སྲིད་སྣོད་བཅུད་གཟུགས་རྣམས་ཀུན། །
རང་བྱུང་ཡེ་ཤེས་རྣམ་ལྔའི་ཞིང༌། །སྒྲ་རུ་གྲགས་པ་རིགས་ལྔའི་གསུང༌། །འགྱུ་དྲན་ཏིང་འཛིན་རོལ་པ་ལས། །
མི་གཡོ་ཆོས་ཉིད་གདལ་བའི་ཀློང༌། །རྫོགས་པ་ཆེན་པོའི་རང་སྒྲ་ལས། །འཛབ་དབྱིངས་བཟླས་ཤིང་ཏིང་
འཛིན་སྤྲོ། །ཨཱོྃ་ཨཱཿ་ཧཱུྃ་སྭཱ་ཧཱ། ལོངས་སྤྱོད་འདོད་ཡོན་རྣམ་ལྔའི་སྤྲིན། །སྤྲོ་ཞིང་མཆོད་བསྟོད་གསོལ་བ་གདབ། །
རྗེས་ལ་ཀུན་འདུས་ཆོས་ཉིད་དང༌། །རང་བྱུང་ཡེ་ཤེས་དོན་ལ་གཞག །སྒྱུ་མའི་ངང་ནས་བསྔོ་བ་བྱ། །དམ་ཚིག་
དངོས་ཀུན་ལོངས་སྐུའི་ཞིང༌། །ཞི་ཁྲོ་ཉིད་ལས་འདའ་མི་བྱ། །བྱམས་དང་སྙིང་རྗེ་མི་སྤང་ཞིང༌། །དག་མཉམ་
རྫོགས་པ་ཆེན་པོར་སྤྱོད། །དེ་ཡི་ཕན་ཡོན་ཚད་མེད་དེ། །རྡོས་བཅས་སྣང་བ་ནུབ་པ་དང༌། །བར་དོར་འོད་གསལ་
ཟིན་པ་དང་། །དག་པའི་ཞིང་ཁམས་བགྲོད་པ་དང་། །ཚོགས་ཆེན་ལྷུན་གྱིས་རྫོགས་པ་དང་། །མཁའ་འགྲོས་བུ་
བཞིན་སྐྱོང་བ་དང༌། །མྱུར་དུ་སངས་རྒྱས་འགྲུབ་པའོ། །གསུམ་པ་གསང་བའི་སྒྲུབ་པ་ནི། །སྐྱབས་སོང་བྱང་
ཆུབ་སེམས་བསྐྱེད་དེ། །མ་སྐྱེས་གདོད་ནས་དག་པའི་ངང༌། །མི་དམིགས་མཉམ་པ་ཆེན་པོ་ལས། །ཆོས་དབྱིངས་

དུར་ཁྲོད་གཞལ་ཡས་སུ། །པདྨ་ཉི་ཟླ་མི་རོའི་སྟེང༌། །རང་ཉིད་ཆོས་དབྱིངས་ཕག་མོ་ནི། །མཐིང་ནག་རིན་ཆེན་
རུས་པས་བརྒྱན། །རྩ་ཞལ་སྒེག་ཁྲོ་འཛུམ་བཅས་ཞལ། །མཆེ་གཙིགས་མི་འགྱུར་སྤྱན་གསུམ་བགྲད། །ཐོར་
ཚུགས་རིན་ཆེན་རུས་པས་བརྒྱན། །ཕྱག་གཡས་གྲི་གུག་ནམ་མཁའ་ཕྱར། །གཡོན་པས་ཐོད་ཁྲག་ཞལ་དུ་
གསོལ། །གྲུ་མོ་ཁ་ཊཱཾ་དྲིལ་བུས་མཚན། །གཡས་བསྐུམ་གཡོན་བརྐྱང་གར་སྟབས་མཛད། །ཐོད་ཕྲེང་གཡང་
གཞི་ཀོ་རློན་གོས། །མུ་མེད་འོད་ཟེར་འཕྲོ་བ་ཡི། །ཕྱོགས་མཚམས་རིགས་བཞིའི་ཌཱ་ཀྐི་བསྒོམ། །དཀར་སེར་
དམར་དང་ལྗང་བ་ལ། །ཆ་ལུགས་ཕྱག་མཚན་གཙོ་མོ་འདྲ། །ཧ་རི་ནི་ས་སྒྲོགས་པར་བསྒོམ། །དེ་ལྟའི་གཙོ་མོའི་
སྤྱི་གཙུག་གི །ཕག་ཞལ་སྟེང་ན་པད་ཉིའི་སྟེང༌། །ཧཱུཾ་ལས་བླ་མ་ཆོས་ཀྱི་སྐུ། །དཔའ་བོ་ཀུན་ཏུ་བཟང་པོ་ནི། །
མཐོན་མཐིང་མཉམ་གཞག་འོད་ཟེར་འཕྲོ། །ཕྱོགས་བཞིར་རིག་བཞིའི་བདེ་གཤེགས་ནི། །དཀར་སེར་དམར་
ལྗང་འོད་ཟེར་འཕྲོ། །མི་གཡོ་ཆོས་ཉིད་རོལ་པ་ནི། །ནམ་མཁས་གར་ཁྱབ་དེ་ལྟའི་ཁྱབ། །ལྷུན་མཉམ་ཡངས་
པ་ཆེན་པོར་བསྒོམ། །དེ་དག་ཆོས་ཉིད་རང་སྒྲ་ནི། །འཛབ་དབྱིངས་རང་གསལ་བཟླས་པར་བསམ། །ཆོས་
སྐུའི་སྙིང་པོ་ཡི་གེ་ཨ། །དབྱིངས་སྙན་རབ་ཏུ་བརྗོད་པའི་མཐར། །ཨོཾ་ཨཱ་ཧཱུཾ་མ་ཧཱ་བྷ་དྲ་ཨ་ཧ་རི་ནི་ས་སིདྡྷི་ཕ་ལ་
ཧཱུཾ། དེ་སྐད་བཟླས་ཤིང་ཏིང་འཛིན་སྤྲོ། །རྗེས་ལ་ཀུན་འདུས་སྐྱེ་མེད་ངང༌། །རྟོག་མེད་མཉམ་པ་ཆེན་པོར་གློད། །
དགེ་བ་སེམས་ཅན་དོན་དུ་བསྔོ། །དམ་ཚིག་ཀུན་མཉམ་ཡངས་པ་ལས། །བརྟུལ་ཞུགས་རིག་པ་ངར་བསྐྱེད་
ཅིང༌། །གང་ལའང་མ་ཆགས་སྒྱུ་མའི་ངང༌། །བདེན་མེད་ཤེས་པ་ཤིན་ཏུ་གཅེས། །དེ་ཡི་ཕན་ཡོན་བསྟན་པ་ནི། །
དངོས་གྲུབ་ཡིད་བཞིན་སྤྲིན་ཕུང་འདུ། །ཚེ་རིང་དཔལ་འབྱོར་སྐྱེ་བོ་འདུ། །གེགས་མེད་བསམ་པ་ཡིད་བཞིན་
འགྲུབ། །རང་གཞན་དོན་གཉིས་ཕུན་སུམ་ཚོགས། །བཞི་བ་ཡང་གསང་བླ་མེད་ཀྱི། །སྒྲུབ་པ་ཆེན་པོ་བྱ་བ་ནི། །
བཞུགས་སྟངས་གསུམ་དང་གཟིགས་སྟངས་གསུམ། །བསྟུན་ནས་རང་རིག་འོད་གསལ་བལྟ། །དང་པོ་རང་གི་
སྣ་རྩེ་ལས། །སྨིན་མཚམས་མཛོད་སྤུ་གསལ་བའི་བར། །རིག་གདངས་དབྱིངས་སྣང་ལུ་གུ་རྒྱུད། །ཐིག་ལེ་ཐིག་
ཕྲན་ཤར་བ་ལས། །གོམས་པས་དབྱིངས་ཀྱི་སྒྲོན་མ་མཐོང༌། །དེ་ཉིད་མུ་ཁྱུད་ལྔ་ལྡན་ནང་། །འདབ་བཞི་པདྨའི་
ལྟེ་བ་འདྲ། །དེ་དབུས་ལུ་གུ་རྒྱུད་གསལ་བ། །ཐབས་ཡིན་མི་འགུལ་གཟེར་ཐེབས་པས། །ནང་དུ་རིག་སྟོང་སྤྲོས་
དང་བྲལ། །ཤེས་རབ་རང་བྱུང་སྒྲོན་མ་ནི། །ཤེས་རབ་རྩལ་དང་བཅས་པ་འཆར། །དེ་ལས་བདེ་གསལ་མི་རྟོག་
པའི། །ཉམས་གསུམ་དང་བཅས་ལྷུག་པར་འཆར། །གོམས་པས་སྣང་བ་རྣམ་པ་བཞི། །ཚེ་འདི་ཉིད་ལ་མཐོང་

ནས་ཀྱང༌། །འཕོ་བ་ཆེན་པོའི་ལུས་བཟུང་ནས། །གཞན་དོན་དཔག་མེད་བསྒྲུབ་པའི་མཐར། །མི་གནས་མྱ་ངན་
འདས་པའི་སར། །ལྷུན་གྲུབ་རིན་པོ་ཆེ་ཡི་སྦུབས། །བུམ་པ་སྐུ་ཡི་ཞིང་ཁམས་སུ། །རྒྱལ་མཆོག་ཀུན་ཏུ་བཟང་
པོ་འགྲུབ། །དེ་ལྟར་དུས་རྣམས་ཐམས་ཅད་དུ། །གཟུགས་སུ་སྣང་བ་ཐམས་ཅད་ཀུན། །རང་བྱུང་ཡེ་ཤེས་སྐུ་
དང་གདངས། །སྒྲ་རུ་གྲགས་པ་ཐམས་ཅད་ཀུན། །གྲགས་སྟོང་སྐྱེ་མེད་ཆོས་སྐུའི་སྒྲ། །དྲན་རིག་བྱུང་ཚོར་ཐམས་
ཅད་ཀུན། །རང་ཤར་རང་གྲོལ་གཟའ་གཏད་མེད། །ཉིན་པར་སྣང་སྲིད་འོག་མིན་ཞིང༌། །སྤྲིན་བྲལ་ནམ་མཁའི་
མཐོངས་སུ་བལྟ། །མཚན་མོ་སྙིང་དབུས་འོད་གསལ་ཞིང༌། །རིགས་ལྔའི་རྣམ་པར་སེམས་བཟུང་ལ། །རིམ་
སྐྱེས་མི་དམིགས་སྤྲོས་དང་བྲལ། །ནམ་མཁའི་ངང་དུ་ཉལ་བར་བྱ། །གཉིད་དང་རྨི་ལམ་འོད་གསལ་གྲོལ། །དེ་
ལྟར་ཤེས་པའི་རྣལ་འབྱོར་པ། །གང་ན་འདུག་ཀྱང་འོག་མིན་གནས། །ཇི་ལྟར་འགྱུས་ཀྱང་ཏིང་འཛིན་ཆེ། །སུ་
དང་འགྲོགས་ཀྱང་རྡོ་རྗེའི་སྤུན། །རྫོགས་པ་ཆེན་པོར་ལྷུན་གྱིས་གྲུབ། །དེ་ནི་ཚེ་འདིའི་ཉམས་ལེན་ནོ། །གཉིས་
པ་བར་དོའི་གྲོལ་ཚུལ་ནི། །ས་ཆུ་མེ་རླུང་ནམ་མཁའ་དག །རིམ་གྱིས་ཐིམ་ནས་འོད་གསལ་འཆར། །དེ་ཡང་
རྣམ་པ་བཞི་ཉིད་ལས། །དང་པོ་ནམ་མཁའ་འོད་གསལ་ཐིམ། །ཕྲ་རགས་ནུབ་ཅིང་འོད་གསལ་འཆར། །ཕྱིར་
སྣང་འོད་ལྔའི་ཞིང་ཁམས་ལ། །ནང་གསལ་རང་རིག་སྤྲོས་དང་བྲལ། །རང་ངོ་ཤེས་པས་མ་བུ་འདྲེས། །དུས་
དེར་གདོད་མའི་སར་གྲོལ་ལོ། །འོད་གསལ་ལྷུན་གྲུབ་ཐིམ་པ་ལས། །ལོངས་སྐུའི་སྣང་བས་ནམ་མཁའ་ཁྱབ། །
རང་ངོ་ཤེས་པས་གདོད་མར་གྲོལ། །ལྷུན་གྲུབ་ཡེ་ཤེས་ལ་ཐིམ་པས། །ཡེ་ཤེས་བཞི་ཡི་སྣམ་བུ་ཤར། །རང་ངོ་
ཤེས་པས་དབྱིངས་སུ་གྲོལ། །ཡེ་ཤེས་ལྷུན་གྲུབ་རིན་པོ་ཆེར། །ཐིམ་པས་སྐུ་གསུམ་ཞིང་སྣང་འཆར། །རང་ངོ་
ཤེས་པའི་སྐད་ཅིག་ལ། །བླ་མ་དྲན་པས་གདམས་པ་དང༌། །ལྷ་དང༌ལྟ་སྒོམ་སྤྱོད་པ་དྲན། །ལམ་ཉིད་དྲན་ཏེ་
གདོད་མར་གྲོལ། །མངོན་ཤེས་དྲུག་དང་རྗེས་དྲན་དྲུག །ཐིམ་ཚུལ་བརྒྱད་རྣམས་རབ་རྫོགས་པས། །མི་གནས་
ཀུན་ཏུ་བཟང་པོར་འགྱུར། །གསུམ་པ་སྤྲུལ་སྐུར་གྲོལ་ཚུལ་ནི། །བརྩོན་འགྲུས་ཐ་མའི་གང་ཟག་རྣམས། །དེ་ནས་
ཤར་ཕྱོགས་མངོན་དགའ་སོགས། །དག་པའི་ཞིང་བགྲོད་པདྨའི་སྟེང༌། །རྫུས་སྐྱེས་རྣམ་གྲོལ་མཆོག་ལ་རེག །
འདི་ཀུན་བླ་མའི་བྱིན་རླབས་ལས། །མངོན་སུམ་སྟོབས་ཀྱིས་འགྲུབ་པ་ཡིན། །དེས་ན་དངོས་གྲུབ་ཐམས་ཅད་
ཀྱིས། །འབྱུང་གནས་དཔལ་ལྡན་བླ་མ་ལ། །རབ་དད་གུས་པས་བརྩོན་པར་བྱ། །རང་གཞན་དོན་གཉིས་ལྷུན་
གྱིས་གྲུབ། །དེ་ལྟར་ཡང་ཟབ་བླ་མའི་ལམ། །བཀོད་པ་ཆེ་དང་རང་བྱུང་དང༌། །རྩལ་རྫོགས་རྒྱུད་དང་འབྱེད་
འགྲེལ་ལས། །ཇི་ལྟར་གསུངས་བཞིན་ལེགས་པར་བཀོད། །དགེ་བ་དེ་ཡིས་འགྲོ་བ་ཀུན། །གདོད་མའི་འོད་

གསལ་སྙིང་པོའི་སར། །མ་ལུས་ཕྱམ་ཅིག་ཡོངས་གཞོལ་ཏེ། །སྐུ་དང་ཡེ་ཤེས་མཐར་ཕྱིན་ཤོག །འོད་གསལ་
བྱིན་རླབས་ཀྱི་གནད་ཡིག བདུད་རྩི་ལྗོན་ཤིང་ཞེས་བྱ་བ། ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་
ཀྱིས་བཀོད་པ་རྫོགས་སོ། ། ། །
བདུད་རྩི་དྲི་མེད་བཞུགས་སོ། །
ལེགས་པ་ཐམས་ཅད་འབྱུང་བའི་གནས། །བླ་མ་མཆོག་ལ་ཕྱག་འཚལ་ཏེ། །ཏིང་འཛིན་འོད་གསལ་འབྱུང་བའི་
མཛོད། །བདུད་རྩི་དྲི་མེད་གསལ་བར་བྱ། །དུས་བཞི་གནད་ཀྱི་གདམས་པ་དང༌། །ཁྲེགས་ཆོད་ཐོད་རྒལ་རྣམ་
གཉིས་ཀྱི། །གནད་ནི་རྣམ་པ་གསུམ་དག་ལས། །དང་པོ་དུས་བཞིའི་གནད་ལ་གསུམ། །ཕྱི་དང་ནང་དང་གསང་
བའོ། །དང་པོ་ཕྱི་ཡི་དུས་བཞི་ནི། །དགུན་དཔྱིད་དབྱར་དང་སྟོན་རྣམས་ལ། །ཟླ་བ་དག་ནི་གསུམ་གསུམ་མོ། །
དགུན་དུས་ཆུ་སྟེ་གྲང་ཤས་ཆེ། །གནས་དང་སྤྱོད་ལམ་དྲོད་དང་བསྟུན། །དཔྱིད་ནི་བད་ཀན་ས་ཡི་དུས། །ལྕི་
ཞིང་འཐིམས་པས་བསང་བ་གཅེས། །དབྱར་མེ་ཚ་བས་བསིལ་བར་བརྟེན། །སྟོན་རླུང་གཡོ་བས་གསལ་དྭངས་
ཕྱེད། །གནས་དང་སྤྱོད་ལམ་ཅི་འཕྲོད་བརྟེན། །ནང་གི་དུས་བཞི་རང་ལུས་ཀྱི། །འབྱུང་བཞིའི་གནད་ཀྱི་རིམ་པ་
ལས། །ཉིད་མཚན་ཆ་ནི་བཞི་བཞིར་དབྱེ། །ཉིན་དུས་ཅིར་སྣང་སྒྱུ་མ་དང་། །འོད་གསལ་ངང་དུ་རྩལ་སྦྱང་ཞིང་། །
མཚན་དུས་ཤེས་པ་ནང་དུ་གཟུང༌། །སྲོལ་ལ་ལྟེ་བའི་ཨ་དམར་ལས། །མེ་འབར་སྤྱི་བོའི་ཧཾ་ལ་རེག །བདུད་རྩི་
དཀར་དམར་སྙིང་གར་བབས། །ཐིག་ལེ་མཆོག་ལ་སེམས་གཟུང་བས། །ལྷན་ཅིག་སྐྱེས་པའི་ཡེ་ཤེས་འཆར། །
གུང་ལ་སེང་གེའི་ཉལ་ཐབས་ཀྱིས། །སྙིང་ནང་ཨ་དཀར་སེམས་གཟུང་ལ། །མི་དམིགས་ངང་དུ་གཉིད་ལོག་བྱ། །
ཐོ་རངས་ཨ་དཀར་སྙིང་ནང་ནས། །སྤྱི་གཙུག་འཕར་ཏེ་གཞི་གང་གི །ནམ་མཁའི་དཀྱིལ་དུ་གནས་པ་ལ། །སེམས་
གཟུང་གསལ་སྟོང་ཡེ་ཤེས་འཆར། །གསང་བའི་དུས་བཞི་རྣམ་རྟོག་གི །བཞི་ཆ་གསུམ་བྲལ་ཆོས་སྐུ་ལ། །རང་
རིག་ཡེ་ཤེས་མ་ཡེངས་བསྒོམ། །སྔ་ཕྱི་བར་གསུམ་དུས་གསུམ་གྱི། །རྣམ་རྟོག་འཕྲོ་འདུ་རང་ཆད་དོ། །མི་རྟོག་
ཡེ་ཤེས་ཉིད་དང་སྦྱར། །དེ་ལྟར་དུས་བཞིའི་གནད་གོམས་པས། །ཡང་དག་དོན་ལ་ཉེ་བར་འགྱུར། །གཉིས་
པ་ཁྲེགས་ཆོད་གནད་ལ་ནི། །ཤར་ནས་རང་གཞག་གནད་དུ་ཆེ། །མཆོད་པའི་དུས་གནད་ངེས་པ་ལས། །མི་
འགྱུ་རང་ཡལ་སུས་ཤེས་པ། །འདི་ལ་རྟག་མེད་ཆད་པ་མེད། །དྲན་བསམ་བྲལ་བ་སུས་ཤེས་པ། །འདི་ལ་འགྲོ་
མེད་འོང་བ་མེད། །ཅེར་མཐོང་རང་ངོ་སུས་ཤེས་པ། །འདི་ལ་འཁོར་མེད་མྱང་འདས་མེད། །འདི་ལྟར་སེམས་ཀྱི་

དངོས་པོ་གཅེས། །ཞེས་གསུངས་ཤར་ནས་ངོས་ཟིན་པའི། །ངང་དྭངས་སྒོམ་པ་གསང་བའི་གནད། །གསུམ་པ་
ཐོད་རྒལ་གནད་ལ་ནི། །འདུག་སྟངས་གཟིགས་སྟངས་རབ་གཅུན་ཏེ། །མ་བྱིང་མ་རྨུགས་མ་འཕྲོས་པར། །
ཉིན་མཚན་སྣང་བའི་འོད་གསལ་བསྒོམ། །ཐབས་ལས་ཤེས་རབ་དངོས་སུ་སྐྱེ། །ཉིན་མཚན་བསྲེ་བ་གནད་དུ་
ཆེ། །མི་རྟོག་གསལ་དྭངས་ཕྱེད་པ་ནི། །ཆོས་སྐུའི་འོད་གསལ་སྙིང་པོར་བཤད། །དེ་ཉིད་ཉམས་སུ་བླངས་པ་
ཡིས། །རང་བཞིད་རྫོགས་པ་ཆེན་པོར་གྲོལ། །དེ་ལྟར་གནད་གསུམ་གདམས་པའི་མཆོག །རྒྱུད་ལུང་མན་ངག་
གནད་བསྡུས་ནས། །བཀོད་པའི་དགེ་བས་འགྲོ་བ་ཀུན། །ལྷུན་གྲུབ་ཀུན་ཏུ་བཟང་པོར་ཤོག །འོད་གསལ་
བསྒོམ་པས་གནད་ཡིག བདུད་རྩི་དྲི་མེད་ཅེས་བྱ་བ། ཐེག་པ་མཆོག་གི་རྣལ་འབྱོར་པ་ཀློང་རབ་འབྱམས་ཀྱིས་
བཀོད་པ་རྫོགས་སོ། །
འོད་གསལ་སྤྱོད་པའི་གནད་ཡིག་བདུད་རྩི་རྒྱལ་པོ་བཞུགས་སོ། །
ཆོས་མཆོག་རྒྱ་མཚོ་ཟབ་མོ་ཡི། །མཛོད་བརྙེས་གང་ལ་ཕྱག་འཚལ་ཏེ། །བླ་མེད་རྡོ་རྗེ་སྙིང་པོ་ཡི། །སྤྱོད་མཆོག་
བདུད་རྩི་རྒྱལ་པོ་བྲི། །ནགས་ཚལ་མཚོ་གླིང་དུར་ཁྲོད་དང༌། །ལྷ་ཁང་ཕྱུགས་ལྷས་གྲོང་ཁྱེར་དང༌། །ཁང་སྟོང་
ཤིང་གཅིག་ཆུ་ངོགས་འགྲམ། །འཇིགས་དང་དགའ་དང་མྱ་ངན་གནས། །སེམས་གཡེང་བྱེད་དེར་རབ་སྤང་ལ། །
བདེ་བའི་སྟན་ལ་རབ་འདུག་སྟེ། །སྐྱབས་སུ་འགྲོ་དང་སེམས་བསྐྱེད་ནས། །མདུན་གྱི་ནམ་མཁར་བླ་མ་དང༌། །
ཡི་དམ་མཁའ་འགྲོ་ཆོས་སྐྱོང་དང། །འགྲོ་དྲུག་ལན་ཆགས་གནོད་བྱེད་འདྲེ། །ཐམས་ཅད་བསམ་ལ་རང་གི་
ལུས། །ཤ་ཁྲག་འདོད་ཡོན་ལོངས་སྤྱོད་དུ། །གང་ལ་གང་འདོད་ཆགས་མེད་སྦྱིན། །དེ་རྗེས་གང་ཡང་མི་བསམ་
པར། །ཆོས་ཉིད་མཉམ་པའི་ངང་དུ་ཉལ། །དེ་ཚེ་རང་གི་རྣམ་རྟོག་དང༌། །འཁྲུལ་སྣང་ལྷ་འདྲེའི་ཆོ་འཕྲུལ་ནི། །
དངོས་དང་ཉམས་སྣང་རྨི་ལམ་དུ། །རྣམ་པ་སྣ་ཚོགས་འབྱུང་བར་འགྱུར། །དེ་ཚེ་གནད་ཀྱི་གདམས་ངག་ལ། །
རྒྱུ་མཚན་བརྟགས་པས་ཤེས་པ་དང༌། །རང་བཞིན་སྙེམས་བྲལ་གློད་པའོ། །དང་པོ་རྒྱུ་མཚན་བརྟག་པ་ནི། །ཚེ་
འཕྲུལ་གང་སྣང་དེས་མཚོན་པ། །སྣང་སྲིད་སྣོད་བཅུད་ཐམས་ཅད་ཀྱི། །གཟུགས་སུ་སྣང་བ་ངོ་བོས་སྟོང༌།།ཆ་
ཤས་མེད་ཅིང་རང་བཞིན་བྲལ། །སྒྱུ་མ་རྨི་ལམ་ཆུ་ཟླ་བཞིན། །མ་སྐྱེས་པས་ན་གནས་པ་མེད། །འགགས་མེད་
འགྲོ་འོང་ཀུན་ལས་འདས། །དེ་ལ་འཇིགས་པ་ཅི་ཞིག་ཡིན། །སྒྲ་ནི་གྲགས་པ་ཉིད་ནས་སྟོང༌། །དྲི་རོ་རེག་དང་

ཆོས་ཀུན་ཡང༌། །ངོ་བོས་སྟོང་སྟེ་གཟུགས་བརྙན་བཞིན། །མེད་སྣང་སྟོང་པའི་རང་བཞིན་ལ། །འཇིག་དང་དགའ་
བས་ཅི་ཞིག་བྱ། །འཇིགས་པའི་ཡུལ་ལ་བརྟགས་དཔྱད་པས། །རང་བཞིན་མེད་པ་ཇི་ལྟ་བར། །འཇིགས་མཁན་
སེམས་ལ་ཚུར་བལྟས་པས། །སེམས་ནི་དུས་གསུམ་གཞི་རྩ་བྲལ། །བརྟགས་པས་མ་རྙེད་རྒྱུ་མཚན་བྲལ། །ཁ་
དོག་དབྱིབས་མེད་ངོས་གཟུང་བྲལ། །གང་ཞིག་གང་གིས་དགའ་འཇིགས་བསྐྱེད། །དེ་ལྟར་ཡུལ་སེམས་གཟུང་
འཛིན་དུ། །མེད་པ་དེ་ཚེ་ཆོས་རྣམ་ཀུན། །ནམ་མཁའ་ལྟ་བུར་བདག་མེད་པས། །གཞན་དུ་འཛིན་པ་ངང་གིས་
སྟོང༌། །དེ་ཉིད་རང་བྱུང་ཡེ་ཤེས་ཏེ། །རང་གསལ་སྤྲོས་དང་བྲལ་བར་གཞག །གཉིས་པ་རང་ཞིར་གློད་པ་ནི། །
བརྟགས་དང་མ་བརྟགས་གང་ཚེ་ཡང༌། །རང་བཞིན་མེད་དེ་གཟུགས་བརྙན་བཞིན། །དེ་ལ་དྲན་བསམ་དགོས་
པ་མེད། །གང་སྣང་སྟེང་དུ་གང་ཤར་གློད། །སྣང་སྲིད་འཁོར་འདས་ཐམས་ཅད་ཀུན། །སྣང་ན་ཆོས་ཉིད་སྟོང་
པར་སྣང་། །སྟོང་ན་སྲིད་གསུམ་འཁོར་བ་སྟོང་། །རྟག་ན་ཆོས་སྐུ་འགྱུར་བ་མེད། །ཆད་ན་ལས་དང་ཉོན་མོངས་
ཆད། །དེས་ན་གང་སྣང་མི་སྣང་མེད། །ལེགས་ཉེས་ཤོར་གོད་འགའ་མེད་པས། །གཞི་བྲལ་མཉམ་པའི་ངང་དུ་
ཉལ། །ལྷ་འདྲེར་སྣང་ཡང་ངོས་གཟུང་མེད། །དེ་ལ་གཟུགས་མེད་འཇིགས་མི་དགོས། །འཇིགས་མཁན་
སེམས་ཡིན་ངོས་གཟུང་མེད། །དེ་ལ་བདེན་མེད་སྤང་མི་དགོས། །དེ་ལྟར་ཡུལ་སེམས་དགའ་འཇིགས་དང༌། །
དུག་ལྔའི་རྣམ་རྟོག་ཐམས་ཅད་ལ། །ཅེར་མཐོང་རང་སངས་ངོས་གཟུང་ལ། །སྙེམས་མེད་ངང་དུ་གློད་པར་བྱ། །
དེས་ནི་གཉན་སར་གཉིས་འཛིན་ཞིག །རེ་དོགས་བྲལ་བའི་ཚར་ཚད་ཐོག །ཞར་ལ་ཐུན་མོངས་དངོས་གྲུབ་ནི། །
ལྷ་འདྲེ་དམ་ཐོགས་སྟོང་གྲོགས་བྱེད། །རྐྱེན་རྣམས་ཐུགས་ཕྲད་རང་གྲོལ་ཡིན། །དེ་ཕྱིར་གནད་འདི་ཉམས་
ལོངས། །དགེ་བ་དེ་ཡིས་འགྲོ་བ་ཀུན། །སྐྱེ་མེད་ཀློང་དུ་གྲོལ་བར་ཤོག །འོད་གསལ་སྤྱོད་པའི་གནད་ཡིག
བདུད་རྩི་རྒྱལ་པོ་ཞེས་བྱ་བ། ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་བཀོད་པ་རྫོགས་སོ། །
གནད་གསུམ་ཆོས་ཉིད་ཀྱི་འཁོར་ལོ་བཞུགས་སོ། །
དོན་གྲུབ་ཡོན་ཏན་རྫོགས་དང་ཀུན་དབང་པོ། །མི་འགྱུར་འོད་ཟེར་མཐའ་ཡས་རྒྱལ་བའི་མཛོད། །གང་གི་
ཞབས་པད་ཟླ་བ་ལ་བཏུད་དེ། །གནད་གསུམ་ཆོས་ཉིད་འཁོར་ལོ་གསལ་བར་བྲི། །ཐེག་པ་ཀུན་གྱི་རྩེ་མོར་
གྱུར། །གནད་ལས་འོད་གསལ་མངོན་སུམ་འཆར། །སྐད་ཅིག་གཅིག་གིས་ཆོས་སྐུར་སྦྱོར། །གང་དེ་དང་པོ་

རྒྱལ་གྱུར་ཅིག །འདི་ལྟར་དེ་འདྲའི་གདམས་ངག་མཆོག །བདག་གིས་བླ་མ་ལས་ཐོས་བཞིན། །མ་འཁྲུལ་ཤིན་
ཏུ་ཟབ་མོ་འདི། །ཇི་བཞིན་དེ་ཉིད་རྣམ་ངེས་བྱ། །རྫོགས་པ་ཆེན་པོ་གསང་བ་སྙིང་ཏིག་གི་གནད་ངེས་པ་རྣམས་
གཅིག་དུ་བསྡུས་ནས་བརྩོན་པས་ཉམས་སུ་བླང་བ་ལ་གསུམ་སྟེ། །ལུས་དང༌། ངག་དང༌། རིག་པའི་གནད་དོ།
དང་པོ་ལ་རྟེན་གཞི་ལུས་ཀྱི་གནད་དང་། བརྟེན་པ་སྒོའི་གནད་གཉིས་ལས། ལུས་ཀྱི་གནད་དང་པོར་བསྟན་ཏེ།
དེ་ཡང་ལུས་གནད་དུ་མ་གཅུན་ན། རྩ་གནད་དུ་མི་འཆུན། རྩ་མ་འཆུན་ན། རླུང་རིག་གནད་དུ་མི་འཆུན། རླུང་
རིག་གནད་དུ་མ་འཆུན་ན། འོད་གསལ་མངོན་དུ་མི་གསལ་བས། དེ་དག་གནད་དུ་དབབ་པའི་ཕྱིར། སྐུ་ལྔའི་
བཞུགས་སྟངས་ལ་བསླབ་པ་གཅེས་སོ། །དང་པོ་ཆོས་སྐུའི་བཞུགས་སྟངས་སེང་གེ་ལྟ་བུ་ལས་རྐང་མཐིལ་གཉིས་
ས་ལ་ཕབ་པས་གཡོ་བྱེད་ལས་ཀྱི་རླུང་གནོན། ལུས་ཀྱི་ཆ་བསྲངས་པས་རླུང་བདེ་ལུགས་སུ་རྒྱུ། མགོ་བོའི་རྩལ་
མཇིངས་པ་ལ་བསྐུར་པས་རྣམ་རྟོག་རང་བཞིན་གྱིས་འགག ལག་སོར་བསྒོངས་ཏེ་ཁྱི་ཚུགས་སུ་འདུག་པས་ཡེ་
ཤེས་ཀྱི་དྲོད་ཕེབས་ཤིང་འབྱུང་བ་ཆ་སྙོམས་པར་བྱེད་དོ། །ལོངས་སྐུའི་བཞུགས་སྟངས་གླང་པོ་ཆེ་ལྟ་བུ་ལས་
ཁ་སྒྲུབ་སྟེ་ལུས་བྲང་སྦྱར་བས་པདེ་དྲོད་ཡེ་ཤེས་ཀྱི་ཁམས་རྒྱས། གྲུ་མོ་གཉིས་ས་ལ་བཙུགས་པས་ཕོ་མོའི་རླུང་
གཉིས་མ་ནིང་དུ་རང་རྒྱུ། ཐལ་མོས་མགྲིན་པ་ཡིད་ཙམ་བཏེག་པས་རགས་པའི་རླུང་འགག རྐང་པའི་སོར་
མོ་ཕྱིར་ཕུལ་ཏེ་བསྐུམ་པས་བྱིང་རྒོད་ཀྱི་ཆ་སྙོམས་པར་བྱེད་པའོ། །སྤྲུལ་སྐུའི་བཞུགས་སྟངས་དྲང་སྲོང་ལྟ་བུ་
ལས། ལུས་ཙོག་པུར་འདུག་པས་རྩ་རླུང་རང་སོར་སྙོམས། རྐང་མཐིལ་ས་ལ་ཕབ་པས་ཆུའི་རྩལ་གནོན། སྒལ་
ཚིགས་དྲང་པོར་བསྲངས་པས་རླུང་སེམས་ཆོས་ཉིད་དུ་རྒྱུ། པུས་བྲང་སྦྱར་བས་མེ་རླུང་ཡེ་ཤེས་སུ་འབར། རྒྱུ་མ་
ཡིད་ཙམ་གྱེན་ལ་འཐེན་ནས་སྒལ་པ་ལ་བཅར་བས་རྣམ་རྟོག་གི་འཕྲོ་འདུ་འགག ལག་པ་རེ་མིག་ཏུ་བསྣོལ་
ནས་པུས་མོའི་སྟེང་དུ་བཀབ་ན་ཚ་བའི་ནད་སེལ། གལ་ཏེ་བསྣོལ་ནས་མཆན་ཁུང་གཉིས་སུ་རེག་ན་གྲང་བའི་
ནད་སེལ། འོན་ཏེ་གྲུ་མོ་གཉིས་པུས་མོའི་སྟེང་དུ་བཞག་སྟེ། ཐལ་མོའི་ལག་སོར་བསྒོངས་པས་ལྐོག་མ་ནས་
བཏེག་ན་ཚ་གྲང་སྙོམས་པའི་གསོས་བྱེད་དོ། །མངོན་པར་བྱང་ཆུབ་པའི་བཞུགས་སྟངས་བྱ་རྒོད་ལྟ་བུ་ལས།
རྐང་མཐིལ་གཉིས་ས་ལ་བཞག་པས་འཕྲོ་བ་ལུས་ཀྱི་རླང་གནོན་རྩོས་པོ་ས་ལ་མ་རེག་པས་བག་ཆགས་ལས་ཀྱི་
མཐའ་སྟོངས། རོ་སྟོད་མདུན་དུ་གཅུན་པས་རྩ་ནང་གི་ཡེ་ཤེས་འཆར། ལུས་ཀྱི་ཟུར་ནས་ལག་པ་གཉིས་གཤོག་
པ་ལྟར་བསྒོངས་ཏེ་རྩོས་པོའི་སྟེང་དུ་སོར་མོ་གཉིས་བསྣོལ་བས་འབྱུང་བཞི་ལས་ཀྱི་རླུང་བཞི་ཡེ་ཤེས་ཀྱི་སྦུབས་
སུ་ཐིམ་ཞིང་རང་ལྡོག ལུས་ཀྱི་སྤྱི་བསྒོངས་པས་ཉོན་མོངས་པའི་ཡིད་འཆར་མི་སྲིད་པར་བྱེད་པའོ། །མི་འགྱུར་

རྡོ་རྗེའི་བཞུགས་སྟངས་རྡོ་རྗེ་ལྟ་བུ་ལས་ལུས་སྤྱི་བསྲངས་པས་ནི་འགྱུ་བྱེད་ལས་ཀྱི་རླུང་འགགས། རྐང་མཐིལ་
ཁ་སྦྱར་བས་ཕོ་མོ་མ་ནིང་གི་རླུང་སྟོངས་ཏེ། འོད་གསལ་ཡེ་ཤེས་ཀྱི་ངང་དུ་རང་གནས། རྟིང་པ་གཉིས་གསང་
བ་ལ་ཟུག་པར་གཏད་པས་འདོད་ཆགས་ཀྱི་གཞི་སྟོངས། ཐལ་མོ་སྤྱི་བོར་སྦྱར་བས་ལུས་ཀྱི་གནད་སྦྱོང་བར་
བྱེད་པའོ། །དེ་ལྟར་ལྔ་ལས་དང་པོ་གསུམ་ནི། རྒྱུན་དུ་བྱ་བ་ཡིན་ལ། ཐ་མ་གཉིས་ནི་སྐབས་སུ་བཞུགས་སྟངས་
ངལ་གསོ་བ་དང་རྩལ་སྦྱོང་བའི་ཚེ་བྱེད་པ་ཡིན་ནོ། །གཞན་ཡང་སངས་རྒྱས་འགྲོ་བ་རྣམ་སྣང་གི་ཆོས་བདུན་
དང༌། དྲག་ཤུལ་ཆེན་པོ་གྱད་ཀྱི་དོར་སྟབས་དང༌། མཁའ་མཉམ་དག་པ་སྐྱེས་བུའི་བརྒྱངས་སྟབས་དང༌། གནམ་
གཟེར་ཆེན་པོ་ལྕགས་སྡོང་གི་འདྲིལ་ལུགས་དང༌། འོད་གསལ་རྣལ་སྤྱོད་རྒྱལ་བའི་གཟིམས་ལུགས་ལྟ་བུ་དང་
ལྔ་ནི། ཡེ་ཤེས་ལྔའི་ལྟ་སྟངས་ཏེ་སྐབས་སུ་བསླབ་པར་བྱའོ། །ཆོས་དབྱིངས་ཡེ་ཤེས་ཀྱི་གནད་དུ་ཆོས་བདུན་ནི།
རྐང་པ་སྐྱིལ་ཀྲུང་ལག་པ་མཉམ་བཞག་མིག་སྣ་རྩེ། སྒལ་ཚིགས་དྲང་པོ། ལྕེ་རྩེ་ཡར་རྐན། སོ་མཆུ་ཅུང་ཟད་མ་
རེག་པ་དང༌། རླུང་དལ་བ་ཅན་ནོ། །བྱ་བ་གྲུབ་པའི་གནད་དུ་དོར་སྟབས་ནི། གཡས་བརྐྱང་གཡོན་བསྐུམ་ལས་
ལག་པ་གཉིས་ཁྲོ་བོའི་སྡིགས་མཛུབ་དང་མཚོན་ཆ་འཛིན་པ་ལ་སོགས་པ་སྣ་ཚོགས་སུ་བསྒྱུར་བ་དང༌། གཡས་
བསྐུམ་གཡོན་བརྐྱང་ལས་ཁུ་ཚུར་བྲང་ཁར་བསྣོལ་བ་དང༌། ཅུང་ཟད་བསྐུམ་པ་ལས་རི་བོ་འདེགས་པ་ལྟར་བྱ་བ་
ལ་སོགས་པའོ། །མཉམ་པ་ཉིད་ཀྱི་གནད་དུ་གན་རྐྱལ་དུ་ཉལ་ཏེ། མིག་ནམ་མཁའི་དཀྱིལ་དུ་བལྟ་ཞིང་རྐང་ལག་
བརྐྱང་བའོ། །སོ་སོར་རྟོགས་པའི་གནད་དུ་དྲིལ་ལུགས་ནི། ཙོག་པུའམ་སྐྱིལ་ཀྲུང་གང་རུང་ལས། ལག་པ་བསྣོལ་
བའི་ཐལ་མོས་དཔུང་པ་གཉིས་བསྡམས་ཏེ་ལུས་བཅུམས་པའོ། །མེ་ལོང་ཡེ་ཤེས་ཀྱི་གཟིགས་ལུགས་ནི། གཡས་ཕབ་
ནས་མིག་མི་འགུལ་བར་རླུང་རབ་ཏུ་དལ་བ་ཅན་ནོ། །འདི་དག་གིས་རྩ་རླང་རང་གཅུན་ནས་ཡེ་ཤེས་ངང་གིས་
སྐྱེ་བའི་གནད་སྔ་མ་བཞིན་གསུང་མོད་ཀྱང་ཡེ་གེ་མང་བས་མ་བྲིས་སོ། །ལྟ་སྟངས་འདི་ལྔ་ནི། འདས་རྗེས་དང༌།
ཟངས་ཡིག་ཅན་དང༌། ལུས་གནད་གསང་བའི་སྒྲོན་མེ་ལས་ཁ་འཐོར་དུ་གསུངས་པ་དག་ཕྱོགས་གཅིག་ཏུ་
བསྡོམས་ནས་བཀོད་པའོ། །ད་ནི་ལུས་ལ་བརྟེན་པ་སྒོའི་གནད་གཟིགས་སྟངས་བཤད་པར་བྱ་བ་ལ། རྩ་བ་
དང་ཡན་ལག་གི་གཟིགས་སྟངས་གཉིས་ལས། རྩ་བ་ལ་ལྔ་སྟེ། དང་པོ་ཆོས་སྐུའི་གཟིགས་སྟངས་མིག་གི་ཨ་
འབྲས་གྱེན་ལ་བཟློག་ནས་བལྟས་པས་དབྱིངས་རིག་གི་འཕེལ་ཆེ། ལོངས་སྐུའི་གཟིགས་སྟངས་ཐད་ཀར་བལྟས་
པས་ཡེ་ཤེས་ཀྱི་སྣང་བ་མཐོང༌། སྤྲུལ་སྐུའི་གཟིགས་སྟངས་ཐུར་ལ་བལྟས་པས་འོད་ཁྱིམ་གྱི་སྒྲོན་མ་མཐོང༌།
མངོན་བྱང་ཆུབ་ཀྱི་གཟིགས་སྟངས་ཁྲིད་ཅིང་ཟླུམ་པོར་བལྟས་པས་དབྱིངས་སྣང་གི་སྣང་བ་ཆེར་འཕེལ། རྡོ་

རྗེའི་གཟིགས་སྟངས་ཀྱིས་ཟུར་ལ་བལྟས་པས་ཞིང་ཁམས་ཀྱི་རྒྱན་རྫོགས་པར་བྱེད་དོ། །དེ་ལྟར་ན་ཆོས་སྐུ་སེང་
གེ་ལྟ་བུའི་གྲོལ་གཞིའི་ཞིང་ལ་སྤྱོད། ལོངས་སྐུ་གླང་པོ་ལྟ་བུའི་གྲོལ་སྣང་ཡེ་ཤེས་ལ་སྤྱོད། སྤྲུལ་སྐུ་དྲང་སྲོང་ལྟ་
བུའི་འཆར་ཚུལ་ཕྲིན་ལས་ལ་སྤྱོད། མངོན་བྱང་རི་དྭགས་ལྟ་བུའི་འོད་གསལ་ཞིང་སྣང་ལ་སྤྱོད། རྡོ་རྗེ་མདའ་
སྲོང་ལྟ་བུའི་སྐུ་གསུམ་ལྷུན་གྲུབ་ལ་སྤྱོད་པར་བྱེད་དོ། །འདི་དག་ནི་སྒྲོན་མ་སྣང་བྱེད་དང༌། དབང་རྣམ་པར་ཕྱེ་
བའི་ཕྲ་ཏིག་ལས་འབྱུང་བ་བཞིན་ནོ། །ཡན་ལག་གི་གཟིགས་སྟངས་ལ་ཡང་ལྔ་ལས། འདབ་ཆགས་ཀྱི་ལྡིང་
སྟབས་ནི་ཅུང་ཟད་གྱེན་ལ་བལྟས་པས། ནམ་མཁའ་དང་བསྲེ་བ་ནི་ཆོས་ཀྱི་དབྱིངས་སོ། །སྟག་མོའི་མཆོངས་
སྟབས་ནི་འཕྲེད་ལ་བལྟས་པས་ཐིག་ལེའི་དབུས་ན་བྱང་ཆུབ་སེམས་དཔའི་སྐུ་སྣང་བ་ནི་མེ་ལོང་ཡེ་ཤེས་སོ། །
འབུ་སྲིན་གྱི་ནུར་འགྲོས་ནི་གཡས་ཟུར་དུ་བལྟས་པས་རང་སངས་རྒྱས་མཐོང་བ་སྟེ་མཉམ་པ་ཉིད་དོ། །གྱད་ཀྱི་
འདོར་སྟབས་ནི་གཡོན་ཟུར་དུ་བལྟས་པས་ཉན་ཐོས་མཐོང་བ་སྟེ་སོ་སོར་རྟོགས་པའོ། །རྒྱ་མདུད་ཀྱི་འདྲིལ་
ལུགས་ནི། རིག་པ་མིག་ཏུ་བཅུག་ནས་ཐིག་ལེ་དང་མི་འབྲལ་བར་མི་གཡོ་མི་འཕྱུགས་པར་བལྟ་བ་སྟེ་སངས་
རྒྱས་ཀྱི་སྐུ་སྣང་བ་ནི་བྱ་བ་གྲུབ་པའི་ཡེ་ཤེས་ཀྱི་གཟིགས་སྟངས་སུ་བཤད་དོ། །ལྟ་སྟངས་འདི་དག་ཀྱང༌། འདས་
རྗེས་དང༌། ཕྲ་ཏིག་ལས་གསུངས་ཤིང་རླུང་རིག་གི་གནད་གལ་པོ་ཆེ་ཡོད་པས་ཅུང་ཟད་ཀྱང་མ་འཕྱུགས་པ་
གལ་ཆེའོ། །མན་ངག་གཞན་ལས་མང་དུ་བཤད་ཀྱང་འདིར་མ་འདུས་པའི་གཟིགས་སྟངས་ཅུང་ཟད་ཀྱང་མེད་
པ་ཡིན་ནོ། །གཟིགས་སྟངས་གང་ལ་ཡང་ཧ་ཅང་རྩོལ་བས་བསྒྲིམས་ཤིང་བསྡམས་པ་ནི། རླུང་བཙན་ཐབས་སུ་
གཅུན་པས་གེགས་སུ་འགྱུར་བའི་ཕྱིར་དལ་བུས་བྱ་བ་གནད་ཀྱི་དམ་པའོ། །ལུས་ཀྱི་གནད་བསྟན་པའི་དུམ་
བུ་སྟེ་དང་པོའོ། ། ། །
དོན་གཉིས་པ་ངག་གི་གནད་ལ་སྨྲ་བ་གཅད་པ་དང༌། །རླུང་དལ་བས་སྟོང་པར་བྱ་བ་གཉིས་ལས། སྨྲ་བ་མ་
བཅད་ན་ངག་གི་བརྗོད་པས་སེམས་འཁྲུགས་ཤིང༌། རྩོད་པ་དང་བཅས་པས་དུས་འདའ་བ་དང༌། སྒྲིབ་པར་
འགྱུར་བ་དང༌། ཏིང་ངེ་འཛིན་ལས་ཉམས་པ་ལ་སོགས་པའི་ཉེས་པ་དུ་མ་ལ་རེག་པས་མི་སྨྲ་བ་ལ་བསླབ་པོ། །
དེ་ཡང་དང་པོ་ལུང་སྟོང་ལ་སོགས་པའི་དབེན་པར་སོང་ལ། ཅི་ཙམ་བརྗོད་པར་འདོད་ཅིང་གང་ལ་ཞེན་པའི་སྨྲ་
བརྗོད་དེ་ཉིད་བརྒྱ་སྟོང་དུ་མར་བརྗོད་ཅིང༌། འདས་མ་འོངས་ད་ལྟར་གྱི་བརྗོད་པའི་རྣམ་པ་རྣམས། དྲན་པས་
བསླང་ནས་སྐད་ཅིག་ཀྱང་མི་དལ་བར་བརྗོད་པས་ཐང་ཆད་པས་བརྗོད་སྙིང་མི་འདོད་པར་གྱུར་པ་ན། ཉིན་རེ་
བས་ངག་ཇེ་ཉུང་ལ་གཏང་ལ་ཟླ་བ་གཅིག་ལ་གཞན་དང་མི་སྨྲ་བ་དང༌། དེ་ནས་ཞག་བཅུ་ན་རང་གི་སྔགས་དང་

ཁ་ཏོན་ཙམ་ཡང་མི་བརྗོད་པ་ལ་བསླབ་པས་བརྗོད་དུ་མེད་པའི་དོན་རྒྱུད་ལ་སྐྱེ་བར་བྱེད་དོ། །རླུང་དལ་བས་སྟོང་
པར་བྱ་བ་ནི། འགྲོ་འོང་ལས་ཀྱི་རླང་ནི་རང་སོར་བཞག་པས་རྟོག་ཚོགས་ཉོན་མོངས་པའི་རླུང་བག་ལ་ཞ་སྟེ།
རིག་པ་ཡེ་ཤེས་ཀྱི་རླུང་དབྱིངས་སུ་འཁྱིལ་བ་ནི། གནད་གཅིག་ཏུ་ཡོད་པའི་ཕྱིར་རོ། །དེ་ཡང་གློ་བ་ན་འགྲོ་འོང་
གི་རླུང་རྟའི་ཚུལ་དུ་ཡོད་པ་ལས། སྙིང་ནང་ན་རྩ་གྲོ་སོག་གི་སྦུག་མ་ཙམ་ན་ཚུར་ཡེ་ཤེས་ཀྱི་གདངས་ཞུགས་པ་
མི་ལྟར་སོང་བ་གཉིས་འདྲེས་པས་སེམས་ཞེས་བྱ་བ་བྱུང་སྟེ། རླུང་ཟད་པ་དང་། འགགས་པ་ན་རྟོག་པ་འགགས་
ནས། མི་རྟོག་པ་སིང་བག་དང་བཅས་པ་འོང་བ་ནི། དེའི་ཚེ་རླུང་རང་ཞི། ཡེ་ཤེས་ཀྱི་གདངས་སྙིང་ནང་ན་མི་
གཡོ་བར་བཞུགས་པའི་གནད་ཀྱིས་སོ། །སྙིང་ནས་འཁོར་ལོ་བཞི་འམ་ལྔར་ཡེ་ཤེས་ཀྱི་གདངས་ཞུགས་པ་ན།
འཁོར་ལོ་བཞི་ནས་སྦྱང་བྱ་ལས་ཀྱི་རླུང་འགྱུ་བ་དང་བཅས་པ་དང་སྦྱོང་བྱེད་ཡེ་ཤེས་ཀྱི་རླུང་འགྱུ་བ་མེད་པ་དང་།
གདངས་ཉིད་སྦྱང་གཞི་རིག་པའི་ཡེ་ཤེས་སུ་ཞུགས་པས་སྣ་བུག་གཉིས་རོ་རྐྱང་གི་རྩ་ནས་ཞུགས་པའི་རླུང་འཁོར་
ལོ་བཞིའི་རྩ་ནང་དུ་ཟིན་པས། རྟོག་མེད་ཡེ་ཤེས་སུ་འཆར་བ་ཡང་འགྱུ་བ་རང་ཐིམ་སྟེ། གློ་བའི་རླུང་ཐིམ་པ་
དང་གནད་གཅིག་གོ །དེས་ན་ཁ་སྣའི་རླང་དལ་བུས་རང་སོར་ཞི་བ་ལ་བསླབ་ཅིང་སྙིང་ཏིག་པས་རླུང་ཁ་ནས་
དྲང་ཞིང་དལ་བུས་བྱ་བ་ལ་བསླབ་པ་ནི་གནད་དམ་པ་སྟེ། འདི་ལྟར་རྩ་རླུང་པ་གཞན་གྱིས་སྣ་ནས་དྲངས་པས་
འཁོར་ལོ་བཞིར་སྦྲང་བྱའི་རླུང་སྟོབས་སུ་གྱུར་ནས་གེགས་རྣམ་པ་སྣ་ཚོགས་སུ་འབྱུང་སྟེ། ཡེ་ཤེས་ཀྱི་རླུང་ཅུང་
ཟད་ཟིན་ཡང་རྩ་བའི་ཡེ་ཤེས་སྙིང་ནང་ནས་འཕྲོས་པ་ངོས་ཀྱང་མ་ཟིན་ཆ་མེད་པས། འཁྲུལ་འཁོར་དང་དམིགས་
པ་སྣ་ཚོགས་ལ་བརྟེན་དགོས་ཤིང༌། ཡོན་ཏན་སྐྱེ་བ་ལྟར་སྣང་ཡང༌། རྩ་བ་མ་ཆོད་པས་རྣལ་མ་ཞིག་མི་ཡོང་བའི་
གནད་དེ་ཡིན་ནོ། །འདིར་ཁ་ནས་དྲངས་པས་གློ་བའི་རླུང་རང་དག གདངས་སྙིང་གར་རང་ཐིམ་ནས་གསལ་
སྟོང་ཡེ་ཤེས་ཀྱི་ངང་ལས་མི་གཡོ་ཞིང༌། དེའི་གནད་ཀྱིས་འཁོར་ལོ་བཞི་འམ་ལྔའི་གདངས་མི་གཡོ་བར་སྙིང་
ནང་དང་འདྲེས་པར་རང་གསལ་བས། སྦྱང་བྱ་འགྱུ་བའི་རླུང་རྟོག་ཚོགས་དང་བཅས་པ་མ་སྤངས་པར་རང་སར་
དག་ནས་འཁོར་ལོ་སོ་སོ་ལ་བརྟེན་པའི་ཡོན་ཏན་མ་བཙལ་བར་ལྷུན་གྱིས་གྲུབ་སྟེ། འོད་གསལ་དུ་གྲོལ་ནས་
འགྲོ་བའི་གནད་དེ་ཡིན་ནོ། །འདི་དག་ནི་སློབ་དཔོན་ཆེན་པོ་བི་མ་ལའི་ཡེ་ཤེས་གསང་ཐིག་ཏུ་བསྟན་པ་བཞིན།
འཕྲོས་པ་བཤད་ན་ལས་རླུང་རང་སོར་གཞག་པ་དང༌། ཉོན་མོངས་པའི་རླང་གནས་སུ་སྦྱང་བ་གཉིས། འཇུག་
པ་གཅིག་གི་འདི་ལྟར་ཉམས་སུ་བླངས་ཏེ། དེ་ཡང་ལས་དང་པོ་པ་སྤྲོས་པ་ཤས་ཆེ་དུས་དང་མངོན་སུམ་ལ་སྒོམ་
དུས། རྣམ་རྟོག་འཕྲོ་བ་རང་ཞི་བར་བྱ་དགོས་པས་ཡེ་གེ་ཨ་རྣམ་པ་ལྔ་དབུགས་གཅིག་ལ་བརྩེགས་མར་བསྒོམས་

པས་འབྱུང་བ་ལྔ་གནད་ལ་ཕེབས་ཏེ། ཨའི་དོན་སྐྱེ་མེད་ལ་གནས་པའི་དོན་གྱིས་ཕྱིར་རོ། །དང་པོ་ལྟ་སྟངས་དང༌།
གཟིགས་སྟངས་བསྟུན་ནས་རླུང་དལ་བུས་ཕྱིར་ཁ་ནས་སོང་བ་ནང་དུ་ཡང་དལ་བུས་བརྔུབས་ཏེ་དར་ཅིག་རྩོལ་
བ་ལྷོད་པའི་ངང་ནས་ཅུང་ཟད་འཐེན་ཏེ་གཟུང་ནས། ནམ་མཁའ་ལ་མིག་གཏད་པའི་སར། ཨ་དམར་པོ་
ལྔ་བརྩེགས་པ་ལ་མ་ཡེངས་པར་སེམས་གཟུང་ཞིང་ཧུར་ཐོན་པས་རིག་པ་སིང་བག་དང་བཅས་པ་འབྱུང་ངོ༌།
དེ་ནི་རྟོག་དཔྱོད་མེ་དང་འདྲ་བ་དག་པར་བྱེད་པས་བསམ་གཏན་དང་པོ་སྐྱེ་བའི་ཡན་ལག་སྟེ་མེ་རླུང་རང་ལོག་
གི་དགོངས་པ་ཞེས་བྱའོ། །དེ་བཞིན་དུ་སྨྱུ་དཀར་པོ་བཞི་བརྩེགས་ལ་གཏད་པས་ཉམས་དགའ་བདེ་ཆུ་དང་འདྲ་
བ་དག་ནས། བསམ་གཏན་གཉིས་པ་སྐྱེ་བའི་ཡན་ལག་ཆུ་རླུང་རང་ཟད་ཀྱི་དགོངས་པ་ཞེས་བྱའོ། །
དེ་ནས་སྨྲ་ལྗང་གུ་སུམ་བརྩེགས་ལ་གཏད་པས་དྲན་རྟོག་གི་གཡོ་བ་ཕྲ་མོ་རླུང་དང་འདྲ་བ་དག་ནས། བསམ་
གཏན་གསུམ་པ་སྐྱེ་བའི་ཡན་ལག་འདེགས་རླུང་རང་ཟད་ཀྱི་དགོངས་པ་ཞེས་བྱའོ། །དེ་ནས་སྨྲ་སེར་པོ་ཉིས་
བརྩེགས་ལ་གཏད་པས་དྲན་པས་བཅིངས་པའི་གཉེན་པོའི་ལས་དག་ནས། བསམ་གཏན་བཞི་པ་སྐྱེ་བའི་ཡན་
ལག་དྲན་གཞི་རང་ཟད་ཀྱི་དགོངས་པ་ཞེས་བྱའོ། །དེ་ནས་ཨ་མཐིང་ག་རྐྱང་པ་གཅིག་ལ་གཏད་པས་གཟུང་
འཛིན་ཞེན་རྟོག་གི་དྲི་མ་སྤྱང་གཉེན་ཆ་དང་བཅས་པ་ལས་གྲོལ་ནས། གཟུགས་མེད་པ་དང་འགོག་པའི་ཡེ་ཤེས་
རྣམ་པར་མི་རྟོག་པ་སྐྱེ་བའི་ཡན་ལག་ནམ་མཁའ་རང་ཟད་ཀྱི་དགོངས་པ་ཞེས་བྱའོ། །མན་ངག་འདི་དག་ནི་
རྟོག་དཔྱོད་རགས་པ་ནས་བཟུང་སྟེ། དྲན་པ་དབྱིངས་སུ་མ་དག་གི་བར་འབྱུང་བ་ལྔའི་རྡོས་པ་དང༌། འཛིན་རྟོག་
དབྱིངས་སུ་ཐིམ་པར་བྱེད་པའི་གནད་གལ་པོ་ཆེའོ། །དེ་ཡང་དང་པོ་ཨ་ལ་ཤེས་པ་གཏད་ནས་དར་ཅིག་ནས་
དམིགས་མེད་ཕྱམ་གྱིས་འགྲོ་བ་དེའི་ངང་དང་མི་འབྲལ་པ་ནི་ཉམས་སུ་མྱོང་བའོ། །དེ་ལྟར་ཉམས་སུ་ལེན་པའི་
དུས་སུ་འབྱུང་བ་འཁྲུགས་པ་དང་བྱིང་རྒོད་ཤས་ཆེར་གྱུར་ན། གནས་གསུམ་དུ་ཡི་གེ་གསུམ་བསྒོམ་ནས་རླུང་
དྲང་པས་ཐོན་པར་གསུངས་ཀྱང༌། ལག་ལེན་ལ་ཚད་པའི་དུས་སུ། བདེ་ཆེན་འཁོར་ལོའི་ཧཾ་ལས་ཐིག་ལེ་དཀར་
བསིལ་བབས་པས་ནད༌སང་པར་བསྒོམས་ལ། རླུང་ཕྱིར་སངས་སངས་ཕུལ་ལ་ཕྱིར་གཟུང༌། གྲང༌བ་ལ་ལྟེ་
བ་སྤྲུལ་པའི་འཁོར་ལོའི་རཾ་ལས་མེ་འབར་བས་བསྲེག་པར་བསམ་ལ། རླུང་ཁ་སྦྱར་ལ་ནང་དུ་གཟུང༌། བད་
ཀན་ལའང་དེ་དང་འདྲ་བ་ལས། ཁྱད་པར་དུ་ལོངས་སྤྱོད་འཁོར་ལོའི་ཏཱཾ་ལས་བདུད་རྩི་བབས་པས་ནད་སང་

བར་བསམས་ཏེ། རླུང་ཕྱིར་གསུམ་གསུམ་ཕུལ་ལ། ནང་དུ་རེ་རེ་གཟུང༌། སེམས་རྒོད་ཅིང་པྲ་ཡས་ན་བདེ་སྐྱོང་
འཁོར་ལོའི་ཧཾ་ལས། བདེ་དྲོད་འབར་བ་ལ་སེམས་གཟུང་ཞིང་རླུང་གཟུང༌། སྙོམས་དུས་ཏིང་ངེ་འཛིན་ཇི་ལྟར་
བྱས་ཀྱང་མ་སྐྱེས་ན་ཆོས་ཀྱི་འཁོར་ལོའི་ཧཱུཾ་ལས་སྤྱི་བོའི་དྭངས་མ་བབས་པར་བསམས་ཏེ་རླུང་ནང་དུ་གཟུང་
བས། ནད་ཀུན་ཞི་ཞིང་ཏིང་ངེ་འཛིན་རང་ལུགས་སུ་སྐྱེ་བ་ཡིན་ནོ། །འདི་དག་ནི་གནད་དམ་པའོ། །འདིའི་
དུས་སུ་ཡི་གེ་དེ་དག་ངག་ཏུ་ཡང་བརྗོད་ཅིང༌། ཧ་དང་ཧཱུཾ་དང་ཨ་མང་པོ་འདོན་པ་ནི་ཐབས་སོ། །རླུང་གནད་མེད་
པར་བསྒོམས་ཀྱང་ཡེ་ཤེས་མྱུར་དུ་མི་འཆར་ཞིང་ངལ་བ་འབྲས་བུ་ཆུང་བ་ཡིན་པས། གནད་ཤེས་ནས་བསྒོམས་
པ་གཅེས་སོ། །ངག་གི་གནད་བསྟན་པའི་དུམ་བུ་སྟེ། གཉིས་པའོ། ། ། །སྤྱི་དོན་གསུམ་པ་རིག་པའི་
གནད་ལ་གདངས་ཀྱི་རིག་པ་དང༌། རིག་པ་དངོས་ཉམས་སུ་བླང་བའི་གནད་གཉིས་ལས། དང་པོ་གདངས་
ཉམས་སུ་བླངས་པས། རིག་པ་དངོས་ཀྱི་གཤིས་ཐོག་ཏུ་བཅོས་བསླད་མེད་པར་ཕེབས་པའི་ཕྱིར་རིག་གདངས་
དངོས་ཁྲེགས་ཆོད་ཀྱིས་བསྟན་པ་དང༌། འོད་གདངས་ཐོད་རྒལ་གྱིས་བསྒོམ་པའོ། །དང་པོ་ནི། རིག་གདངས་
རླུང་དང་འདྲེས་པའི་རྩལ་སེམས་སུ་ཤར་དུས་ལྟ་སྒོམ་སྤྱོད་འབྲས་བཞིས་ཉམས་སུ་བླང་བ་ལས། དང་པོ་ལྟ་
བ་རང་བྱུང་གི་ཡེ་ཤེས་རིག་སྟོང་ཆོས་སྐུའི་ངོ་བོར་ཐག་གཅད་ནས། ཡར་སངས་རྒྱས་ལ་རེ་མི་ཆེ། མར་འཁོར་
བ་ལ་དོགས་མི་ཟ། འཁོར་འདས་སེམས་ཀྱི་གནས་ལུགས་རིག་མ་རིག་ཏུ་ཤེས་པས། གང་ཤར་གྱིས་རིག་པ།
རིག་བདོ་བའི་དུས་སུ་སྤང་བླང་བཟང་ངན་མེད་པ། ཟང་ཐལ་ཡེ་སངས་ཆེན་པོར་གདེང་འཆོས་པ་ནི་ངོ་རང་
ཐོག་ཏུ་སྤྲད་པ་དང༌། ཐག་གཅིག་ཐོག་ཏུ་གཅད་པ་སྟེ། བཟང་ངན་གཉིས་སུ་མེད་པའི་ཆ་ནས། ཡེ་ཤེས་ཟང་
ཐལ་གྱི་གཟེར་འཁོར་འདས་གཉིས་ཀྱི་བར་དུ་གདབ་པ་རྩྭ་དང་མེ་འཕྲད་པ་ལྟ་བུ་དང༌། ཡོད་མེད་ཕྱོགས་ཡན་
དུ་ཤར་བས་ལྟ་བ་གྲོལ་ཡན་གྱི་གཟེར་རྟག་ཆད་གཉིས་ཀྱི་བར་དུ་གདབ་པ་བཞིན་དང་མེ་ལོང་འཕྲད་པ་ལྟ་བུ་
ཡིན་ཏེ། ཆོས་ཐམས་ཅད་ཡེ་ནས་མ་གྲོལ་བ་མེད་པར་ཡེ་སངས་རྒྱས་སུ་རྟོགས་པས་གང་ཤར་ཆོས་ཉིད་དུ་སོང་
བས་རི་རྒྱལ་གྱི་རྩེར་ཕྱིན་པས་དམའ་བའི་ལུང་ཕྲན་མཐོང་བ་ལྟ་བུ་ལ། རི་བོ་ཅོག་བཞག་གི་དགོངས་པ་ཞེས་
བྱའོ། །གཉིས་པ་སྒོམ་པ་རང་གྲོལ་སོར་བཞག་སྣང་སེམས་ཆིག་ཆོད་དུ་གྲོལ་བ་དུ་མ་རོ་མཉམ་ཆེན་པོ་ནི། གང་
ཤར་གང་སྣང་གི་ངོ་བོ་སྒོམ་པ་ཤར་ཐོག་ཏུ་བཅོས་བསླད་རེ་དོགས་མེད་པར་བཞག་པས་བྱིང་རྒོད་ཡེངས་པ་མེད་
པའི་ངང་དུ་རོ་གཅིག་དུས། ཤར་སྣང་ཅེར་མཐོང་དུ་གྲོལ་བའི་ཆ་ནས་སྒྲོན་མ་རང་དག་གི་གཟེར་ཡུལ་སེམས་
གཉིས་ཀྱི་བར་དུ་གདབ་པ་མུན་ཁུང་དུ་སྒྲོན་མེ་བཏེགས་པ་ལྟ་བུ་དང༌། བྱིང་རྒོད་ཡེངས་པ་མེད་པར་སྒོ་ལྔ་ཐུག་

ཕྲད་དུ་གྲོལ་བའི་ཆ་ནས། སྒོ་ལྔ་རང་ཡན་གྱི་གཟེར་བྱིང་རྒོད་གཉིས་ཀྱི་བར་དུ་གདབ་པ་བུ་གཅིག་པུ་མ་དང་
འཕྲད་པ་ལྟ་བུ་སྟེ། གང་ཤར་རོ་མཉམ་དུ་འདྲེས་པས་བློ་དངོས་གཉིས་མེད་དུ་གྲོལ་ཏེ་དྲན་བསམ་གཞི་ཐིམ་ལ་
སོང་བ་རྒྱ་མཚོ་ཅོག་གཞག་གི་དགོངས་པ་རྒྱ་མཚོ་རླུང་གིས་མ་བསྐྱོད་པ་ལྟ་བུ་ལ་ཉིན་མཚན་དུ་གནས་པར་བྱའོ། །
གསུམ་པ་སྤྱོད་པ་སྐྱེས་གྲོལ་ཐུག་ཕྲད་རིས་མེད་དུ་སྦྱང་བ་ནི། དགག་སྒྲུབ་དང་རེ་དོགས་ཅི་བྱུང་དུས་སེམས་
ལས་བྱུང་བ་སེམས་སུ་ཐིམ་ནས་རོ་མཉམ་རྗེས་མེད་གང་ཤར་ཐུག་ཕྲད་ལ་བཏང་བས་གང་ཤར་གྱི་ངོ་བོ་རང་
དག་ཏུ་སོང་བས་གཉིས་ཆོས་སུ་མ་གྲུབ་པའི་ཆ་ནས། ངོ་བོ་རང་དག་གི་གཟེར་བློ་དངོས་གཉིས་ཀྱི་བར་དུ་གདབ་
པ་སྟེ། དགོངས་པ་གཞི་ལ་འདྲེས་པ་ཡིད་མཐུན་པའི་ཕོ་མོ་འཕྲད་པ་ལྟ་བུ་དང༌། ཤར་བ་དེ་ཉིད་སྐད་ཅིག་ལ་
ལྷན་གྱིས་གྲོལ་བའི་ཆ་ནས་རིག་པ་ཆོས་མིན་གྱི་གཟེར་ཆོས་ཅན་ཆོས་ཉིད་ཀྱི་བར་དུ་གདབ་པ་རྟོག་དཔྱོད་དྲན་
བསམ་ལས་འདས་པས་ཉི་ཟེར་དང་བ་མོ་འཕྲད་པ་ལྟ་བུ་སྟེ། གང་སྣང་ཡེ་སྟོང་ཡེ་གྲོལ་དུ་གནས་པས་གང་
ཤར་སྣང་བའི་ངོ་བོ་བཅས་བཅོས་བྱ་མི་དགོས་ཏེ། ཆང་གིས་བཟི་བའི་སྣང་བ་དཔྱད་ར་མེད་པར་ཝལ་ལེ་སྣང་
བ་ལྟ་བུ་ལ་བསླབ་པ་ནི་སྣང་བ་སྣང་ཐོག་ཏུ་གྲོལ་བ་གཟུ་པོའི་བློ་ཅན་ལྷ་ཁང་དུ་ཕྱིན་པ་ལྟར་རྒྱུ་མཚན་ཤེས་ལ་
མ་ཆགས་པས་སྣང་བ་ཅེར་གཞག་གི་དགོངས་པ་ཞེས་བྱའོ། །བཞི་པ་འབྲས་བུ་རང་རྫོགས་ལྷུན་གྲུབ་ཆེན་པོ་ལ་
རེ་དོགས་ཀྱི་འཕྲང་མི་བཅའ་བ་ནི་གདེང་གྲོལ་ཐོག་ཏུ་བཅའ་བ་སྟེ། གང་ཤར་རང་གྲོལ་གྱི་ངང་དེ་ཉིད་ཡེ་སངས་
རྒྱས་པའི་ཆོས་སྐུར་ཕྱིན་པས། དེ་ལས་བཟང་དུ་འགྲོར་མེད་པའི་གདེང་དང་བཅས་པའི་ངང་ལ་གནས་པ་སྟེ།
རང་རིག་ཆོས་སྐུར་མཐོང་བས་གང་ཤར་ཆོས་སྐུའི་རོལ་པར་ཐག་ཆོད་པའི་ཆ་ནས། ཆོས་སྐུ་ཡེ་རྫོགས་ཀྱི་གཟེར་
སྣང་སྟོང་གཉིས་ཀྱི་བར་དུ་གདབ་པ་དབུལ་པོ་གཏེར་མཛོད་དང་འཕྲད་པ་ལྟ་བུ་སྟེ། འགྱུས་སམ། གནས་སམ།
གང་བྱུང་གི་དུས་ཉིད་ནས་སྐུ་གསུང་ཐུགས་ཀྱི་ཡེ་ཤེས་སུ་བྱུང་བས་བཅོས་བསླད་མེད་པར་གཞག་པ་ནི་རིག་པ་
སངས་རྒྱས་སུ་གདེང་འཆོས་པ་རིམས་ནད་བྱང་ནས་མི་ལྡོག་པའམ། བསེ་ཤིང་གི་འབྲས་བུ་ལྟར་འབྲས་བུ་རྒྱུར་
མི་ལྡོག་པ་སྟེ། སྣང་བ་ཅེར་བཞག་གི་དགོངས་པ་ཞེས་བྱའོ། །དེ་ལྟར་བསྟན་པ་ཐམས་ཅད་ཀྱང་ཐུག་ཕྲད་རྗེས་
མེད་དུ་གྲོལ་ནས། སོར་བཞག་རེ་དོགས་མེད་པའི་ངང་དུ་འདས་ཏེ། གཞི་ཁྲེགས་ཆོད་ཀྱི་ངོ་བོ་ཉམས་སུ་བླང་
ཐབས་སོ། །དོན་གཉིས་པ་འོད་གསལ་ཐོད་རྒལ་གྱི་སྒོམ་པ་ནི། རིག་པ་བུམ་ནང་གི་མར་མེ་ལྟ་བུའི་འོད་གདངས་
རྩ་ནས་མིག་ཏུ་འབྲེལ་བ་ནམ་མཁར་ཤར་བའི་འོད་དང་། ཐིག་ལེའི་རྣམ་པ་སྣང་བ་ལ་ཉམས་སུ་ལེན་པ་སྟེ། དེ་
ཡང་གནད་ཆེན་པོ་དྲུག་ལས་དང་པོ་རིག་པ་མི་གནས་པ་གནས་པར་བྱ་བའི་གདམས་ངག་གིས་ཤེས་པ་བག་ལ་

བཙལ་བ་ནི། གཅིག་པུར་དབེན་པའི་སར་གནས་ཏེ་བྱ་བ་དགུ་ཕྲུགས་སུ་བཏང་ནས། ལུས་འདུག་སྟངས། མིག་
གཟིགས་སྟངས། རིག་པ་འོད་སྣང་ལས་མི་འགུལ་བར་བྱས་ནས། སེམས་འཕྲོ་ན་ལུས་ཀྱི་ཡན་ལག་བསྐུམ།
དབུགས་སྙིང་གར་གཟུང༌། རིག་པ་ལྟེ་བར་གཏད། མིག་བཙུམས་པས་དྲན་བསམ་འཕྲོ་འདུའི་རྟོག་པ་བབས་
ཀྱིས་འགགས་པ་ནི་བུས་ཕ་འཚོལ་གྱི་གདམས་པ་ཞེས་བྱ་སྟེ། ཐབས་དེ་ཉིད་བུ་འདྲ་བས་ཤེས་རབ་གདོད་མའི་
ངང་དུ་གནས་པར་བྱེད་པའི་ཕྱིར་རོ། །དེ་ལྟར་སྐྱེ་མེད་ནམ་མཁའ་ལྟ་བུའི་ངང་ལ་གནས་པ་དེ་ཡང་གཞན་ནས་
བྱུང་བ་མ་ཡིན་ཏེ། ནང་གི་ཡེ་ཤེས་རང་སོར་སྙིང་ནང་ན་གནས་པའི་རང་བཞིན་གསལ་བ་ཡིན་ནོ། །གཉིས་པ་
རིག་པ་མ་ཟིན་པ་ཟིན་པར་བྱ་བའི་གདམས་ངག་གིས་གནད་རྣམ་པ་གསུམ་ལ་མཁས་པར་བྱ་བ་ནི། དབུགས་
ཐུབ་ཐང་བཟུང་ནས་བཏང་སྟེ་ཡིད་ཀྱིས་ཉེར་གཅིག་རེའི་ཚད་དུ་བྱས་པས་ཤེས་པ་རང་སོར་གནས་ཤིང་འཕྲོ་
འདུ་མེད་དུས་རིག་པ་མིག་ལ་བཅུག མིག་ནམ་མཁའ་ལ་གཏད་ནས་འོད་སྣང་ལ་ཧྲིག་གེ་བཟུང་བས་དྲན་པ་
གཞན་དུ་མ་ཡེངས་པར་བྱས་ལ། དེ་ནས་ཤེས་པ་སྙིང་ག་དང་མགྲིན་པ་དང་སྤྱི་བོར་གཏད་ཅིང་མིག་འོད་སྣང་
ལ་བལྟས་པས་རྟོག་པ་ཞི་དུས། རིག་པ་མིག་ནས་མ་ཡེངས་པར་བལྟས་པས་ཞེན་འཛིན་རང་འགགས་སུ་འགྲོ་
བ་ནི། སྡོད་པ་རྣམ་པར་དག་པའི་དགོངས་པ་མདའ་ཡིས་གཞུ་འཚོལ་གྱི་གདམས་ངག་ཅེས་བྱ་སྟེ། གནད་ཀྱི་
མདས་མཉམ་གནས་འཕོ་འགྱུར་མེད་པའི་ངང་གི་གཞུ་འཚོལ་བའི་ཕྱིར་རོ། །དེའི་ཚེ་རིག་པ་རང་གནས་འཕྲོ་
འདུ་མེད་པར་ཟིན་པ་ནི། རང་རིག་མཉམ་པའི་ཡེ་ཤེས་སྙིང་ནང་ན་མི་གཡོ་བའི་དགོངས་པ་ཟིན་པ་ཡིན་ནོ། །
གསུམ་པ་རིག་པ་མི་བརྟན་པ་བརྟན་པར་བྱ་བའི་གདམས་ངག་གིས་ཡུལ་དང་ཤེས་པ་བསྲེ་བ་ནི། འདུག་སྟངས་
གསུམ་པོ་གང་རུང་ལ་གནས་པས། ཡེ་ཤེས་རང་གསལ་དུ་ཤར་ནས་གྲོལ་ས་ཟིན་པར་བྱེད་དེ། ཤེས་པ་རང་
ཐོག་ཏུ་ཕབ་པས་ལུས་མི་འཕོ། མིག་ནམ་མཁའ་ལ་ཕབ་པས་དབྱིངས་མི་འཕོ། དབྱིངས་ངོ་བོའི་སྟེང་དུ་ཕབ་
པས་ཡེ་ཤེས་ལྷུག་པའི་ངང་ལས་མི་འཕོ་བར་གནས་དུས། བྱིང་བ་སྙམ་བྱེད་ན་མིག་ཧར་པོར་གྱེན་ལ་བལྟས་ཏེ་
ཧ་དྲག་ཏུ་བརྗོད་པས་བསེང་ངོ་། །དེ་ནས་མིག་ནས་རིག་པ་བཏོན་ནས་ནམ་མཁར་གཏད་པ་ནི་ཡུལ་དབྱིངས་
ལ་བཙལ་བའི་ཐབས་ཏེ། ཐོབ་པ་རྣམ་པར་དག་པའི་དགོངས་པ་འབེན་གྱིས་མདའ་འཚོལ་གྱིས་གདམས་པ་
ཞེས་བྱའོ། །དེ་ཡང་འོད་སྣང་གི་འབེན་ལ་བལྟས་པས་འོད་གསལ་རང་དྭངས་ཀྱི་མདའ་འཚོལ་བའི་ཕྱིར་རོ། །
དེའི་ཚེ་བདེ་གསལ་མི་རྟོག་པའི་བསམ་གཏན་གྱི་ངང་ལ་བརྟན་པ་ཅུང་ཟད་ཐོབ་པ་ནི་གོམས་པའི་སྟོབས་ལས་
འབྱུང་བའོ། །བཞི་པ་རིག་པ་མ་སྐྱེས་པ་སྐྱེས་པར་བྱ་བའི་གདམས་ངག་གིས། སྣང་བའི་ཚད་གཟུང་བ་ནི། རིག་

པའི་གནད་སྒོ་མིག་ནས་སྐར་མདའ་ལྟར་ནམ་མཁའི་དབྱིངས་སུ་གདོན་པར་བྱ་སྟེ། དེ་ལ་མ་ཡེངས་པར་བལྟ་
ཞིང༌། འོད་སྣང་དུམ་བུ་དང་ཐིག་ལེ་སྐུ་ལ་སོགས་པའི་སྣང་བ་ཤར་བ་ལ་གཏད་པས། རྟོག་མེད་འོད་གསལ་གྱི་
ཡེ་ཤེས་ཁོང་ནས་འཆར་ཞིང་དེའི་ངང་ལ་སྒོམ་དུས་རླུང་འོག་སྒོ་ནས་ཡར་འཐེན། རིག་པ་ནམ་མཁར་གཏད་པས་
སྣང་བ་འཕྲལ་ལ་མཆེད་པ་སྟེ། སྣང་བ་དེ་ཀུན་ཇེ་དལ་ལ་ཁྲིད་ཅིང་བཞག་པ་ནི། འདབ་ཆགས་ཀྱི་ལྡིང་ལུགས་
ཞེས་བྱ་སྟེ། དང་པོ་འོད་དུ་སྣང༌། གཉིས་པ་ཐིག་ལེར་འཆར། གསུམ་པ་སྐུར་གྱུར་པ་ལ་སོགས་པ་རིམ་གྱིས་
མཆེད་པ་ནི། རིག་པ་དྲན་གཞི་ཟད་པས་འོད་གསལ་འདུ་འབྲལ་མེད་པ་སྟེ། འཇུག་པ་རྣམ་པར་དག་པའི་
དགོངས་པ་ཆུང་མས་ཁྱོ་འཚོལ་གྱི་མན་ངག་ཅེས་བྱ་སྟེ། གདོད་མའི་ངང་དུ་ད་ལྟར་གྱི་དྲན་རིག་འཇུག་པ་ཐབས་
ཀྱི་ཆུང་མས་སྐུ་གསུམ་འདུ་འབྲལ་མེད་པའི་ཁྱོ་འཚོལ་བའི་ཕྱིར་རོ། །དེའི་ཚེ་ཕྱི་སྣང་བའི་རྟགས་འོད། ནང་རིག་
པའི་རྟགས་ཏིང་ངེ་འཛིན་ལ་སོགས་པ་སྐྱེས་པ་ནི་འོད་གསལ་མ་བུ་འདྲེས་པའི་རྟགས་ཡིན་ནོ། །ལྔ་པ་རིག་པ་
མ་ཤེས་པ་ཤེས་པར་བྱ་བའི་གདམས་ངག་གིས་དྲོད་ཚད་གཏན་ལ་དབབ་པ་ནི། ནང་ན་རིག་པ་ནི་འོད་དུ་ཡོད་
པའི་རྟགས་ཕྱིར་རྡོ་རྗེ་ལུ་གུ་རྒྱུད་དུ་ཤར་བ་ཡང་གདོད་མ་ནས་དེ་ལྟར་ཡོད་ཀྱི། གློ་བུར་བ་མ་ཡིན་ཏེ། འོད་རྩའི་
གདངས་ཡེ་ནས་ཡོད་པའི་སྣང་བ་ལ་ངོ་སྤྲད་ནས། དེ་ཉིད་ལ་བལྟ་ཞིང་བྱིང་རྒོད་མེད་པ་སྒྲེག་མོ་མེ་ལོང་བལྟ་
བ་ལྟར་བསླབ་ཅིང༌། དབྱིངས་སྣང་གི་དབུས་དང་མ་བྲལ་བས་དང་པོ་སྨིན་མཚམས་ལས་ཕྱིས་ཇེ་རིང་དུ་བལྟ་
བ་ནི། རིག་པ་དབྱིངས་དང་སྦྲེལ་བའི་ཐབས་ཏེ། གསལ་བ་རྣམ་པར་དག་པའི་དགོངས་པ་བུ་མོས་ཕ་འཚོལ་གྱི་
མན་ངག་ཅེས་བྱའོ། །དེ་ཡང་རིག་གདངས་རྡོ་རྗེ་ལུ་གུ་རྒྱུད་བུ་མོ་ལ་བལྟས་པ། དེའི་ཕ་སྙིང་ནང་གི་ཡེ་ཤེས་མི་
གཡོ་བའི་དགོངས་པ་ལ་གནས་པའི་ཕྱིར་རོ། །དེའི་ཚེ་རིག་གནད་ཤེས་པས་འོད་གསལ་གྱི་ངང་དུ་གནས་པ་ནི་
ཐབས་ཀྱི་དམ་པའོ། །དྲུག་པ་རིག་པ་མ་གྲོལ་བ་གྲོལ་བར་བྱ་བའི་གདམས་ངག་གིས་སྐུ་གསུམ་གྱི་ས་ལ་གོམས་
པར་བྱ་བ་ནི། ཆོས་སྐུ་འོད། ལོངས་སྐུ་ཐིག་ལེ། སྤྲུལ་སྐུ་ཟེར་གདངས་སུ་ལུས་ལ་གནས་པ་ལས། ཆོས་སྐུའི་
གནད་དུ་དབྱིངས་ལ་བལྟ་བ་མ་ཡེངས་པ། ལོངས་སྐུའི་གནད་རྩ་ཡིན་པས་ལུས་ཀྱི་འདུག་སྟངས་གཟིར་བ། སྤྲུལ་
སྐུའི་གནད་སྒོ་ཡིན་པས་གཟིགས་སྟངས་གང་རུང་ལ་བལྟས་པས། ནམ་མཁར་འོད་དབྱིངས་ཐིག་ལེ། ཟེར་
གདངས་ལུ་གུ་རྒྱུད་དང་བཅས་པ་རང་སྣང་བ་ནི། གྱད་རྩལ་པོ་ཆེས་མདའ་འཕངས་པ་ཕྱིར་མི་ལྡོག་པ་ལྟར།
རིག་པ་སྐུ་གསུམ་གྱི་སྣང་བ་ལས་མི་ལྡོག་པའི་ངང་དུ་གནས་དུས། དབྱིངས་རིག་གི་སྣང་བ་དེ་ལ་མ་ཞེན་པས་
རང་གསལ་འཛིན་མེད་ཆེན་པོར་དྲིལ་ནས་བལྟ་བ་ནི་དུག་སྦྲུལ་གྱི་མདུད་ལུགས་ཏེ། སྣང་རིག་རང་གིས་རང་

གྲོལ་བའི་ཕྱིར། རང་གྲོལ་ཐབས་ཀྱི་རྒྱལ་པོ་སྟེ། སྣང་བ་དེ་ཡང་འབྱུང་བཞི་ཟད་པའི་ཆ་ནས་དག་པ་རྣམ་པར་
དག་པའི་དགོངས་པ་རྗེ་ཡིས་འབངས་འཚོལ་གྱི་གདམས་ངག་ཅེས་བྱ་བ་སྟེ། སྐུ་གསུམ་རང་སྣང་གི་རྗེས་ངང་
གནས་སོར་གཞག་གི་ཏིང་ངེ་འཛིན་འབངས་དང་འདྲ་བ་ཚོལ་བའི་ཕྱིར་རོ། །དེའི་ཚེ་འབྲས་བུ་ཡེ་དག་གདོད་
མའི་ངང་དུ་རང་གནས་སུ་སོང་བ་ནི། ཡེ་གྲོལ་ཆེན་པོའི་དགོངས་པ་ཆོས་ཉིད་ཟད་པའི་ངང་དུ་ཕྱིན་པ་ཞེས་བྱའོ། །
འདི་དག་ནི་རྡོ་རྗེ་སེམས་དཔའ་ཞལ་མཐོང་གི་གནད་ཡིག་ལས་གསལ་བར་ཕྱེ་སྟེ། ཤིན་ཏུ་ཟབ་པའི་ཡང་ཟབ་
ཆེན་པོའོ། །དོན་གཉིས་པ། རིག་པ་དངོས་ཉམས་སུ་བླང་བ་ནི། གདངས་གཉིས་ཀྱི་ཚེ་ཡང་ཡོད་ལ་གཞན་
དུའང་ཡོད་དེ། དོན་ལ་རིག་པའི་ངོ་བོ་སྟོང་། རང་བཞིན་གསལ། ཐུགས་རྗེ་འགགས་མེད་ཆེན་པོར་འཆར་བའི་ངོ་
བོར་ཤེས་ནས། དེའི་ཐོག་ཏུ་བཅོས་བསླད་མེད་པར་བཞག་དུས་སྟོང་གསལ་སྤྲོ་བསྡུ་དང་བྲལ་བའི་ངོ་བོ་ཁོང་ནས་
འཆར་ཏེ། ངོ་བོ་སྟོང་ཉམས་ནམ་མཁའ་ལྟ་བུའི་རྟོགས་པ་མི་རྟོགས་པའི་ངར་དང་བཅས་པ། རང་བཞིན་གསལ་
ཉམས་ཉི་ཟླ་ལྟ་བུའི་སྒོམ་པ་ཉིན་མཚན་ཁ་སྦྱོར་སིང་བག་དང་བཅས་པ། ཐུགས་རྗེ་རིག་ཉམས་ཤར་གྲོལ་ཐུག་
ཕྲད་སྤྱོད་པའི་ངོ་བོ་ཆུ་དང་རླབས་སམ་སྦྲུལ་མདུད་ལྟར་རང་གྲོལ་བདེ་བའི་ངར་དང་བཅས་པ་སྐྱེ་དུས་དང་། ཐ་
མལ་གྱི་ཤེས་པ་རང་སོར་བཞག་དུས་ལ་སོགས་པ་ཐམས་ཅད་ན། རིག་པའི་ཡེ་ཤེས་འབྲལ་མེད་དུ་གནས་པ་
ཤེས་ཐོག་ནས་བསྐྱང་བ་ངོ་བཟུང་ལ་ལམ་དུ་ཁྱེར་བའོ། །རིག་པ་ལ་དབྱེ་ན་ལྔ་ལས། མཚན་ཉིད་འཛིན་པའི་
རིག་པ་ཞེས་རིག་པའི་ཆ་ནས་བཏགས་པ་མ་རིག་པ་ལས་ལྡོག་པ་དང༌། གཞི་འཛིན་པའི་རིག་པ་ལུས་ལ་གནས་
དུས་ཤེས་པ་ཐམས་ཅད་ཀྱི་འཆར་གཞིར་གནས་པ་དང༌། གཞི་གནས་ཀྱི་རིག་པ་ངོ་བོ་རང་བཞིན་ཐུགས་རྗེ་
གསུམ་དུ་དབྱེར་མེད་དུ་གནས་པའི་ཆ་དང༌། ལྷག་མཐོང་གི་རིག་པ་རྡོ་རྗེ་ལུ་གུ་རྒྱུད་འོད་སྣང་དང་བཅས་པའི་
ཆ་ནས་དང༌། ཐོད་རྒལ་གྱི་རིག་པ་ཆོས་ཉིད་ཀྱི་ངང་ལ་ཕྱམ་གྱིས་སོང་དུས་སྤྲོས་བྲལ་ནམ་མཁའ་ལྟ་བུའོ། །རིག་
པ་དེ་ཡང་ཟད་པའི་ཆ་ལ་བཏེགས་ཏེ། དེ་ཐམས་ཅད་ཀྱང་གནས་སྐབས་ཀྱི་ཆའམ། ལྡོག་པ་ཐ་དད་ནས་སོ་
སོར་བཏགས་ཀྱང་དོན་ལ་ངོ་བོ་གཅིག་སྟེ། མུན་པ་སེལ་བས་སྣང་བྱེད་དང༌། པདྨོ་འབྱེད་པས་པདྨོའི་གཉེན་
དང་། རླུང་རྟ་བདུན་གྱིས་བསྐྱོད་པས་རྟ་བདུན་དབང་པོ་ལ་སོགས་པ་ཉི་མ་གཅིག་གི་ཆའམ་ལྡོག་པ་ནས་
བཏགས་པ་བཞིན་ནོ། །མདོར་ན་རིག་པའི་གནས་སྙིང༌། ངོ་བོ་སྐུ་དང་ཡེ་ཤེས་འདུ་འབྲལ་མེད་པ། རྩལ་སེམས་
དང་འོད་གསལ་གྱི་སྣང་བ། ཡུལ་དག་དང་མ་དག་ཐམས་ཅད་ལ་ཁྱབ་པར་འཇུག་པ། གནས་ལུགས་འཕོ་
འགྱུར་བཟང་ངན་མེད་པས་འཁོར་འདས་ཀུན་ལ་ཁྱབ་པ། ཐབས་དུ་མས་མཚོན་ནས་ངོ་བོ་བཅོས་བསྐྲད་མེད་

པའི་དགོངས་པར་འཇོག་པ། འབྲས་བུ་རང་ངོ་ཡེ་དག་ལ་ཡང་དག་གི་དག་པ་གཉིས་ལྡན་མཐར་ཐུག་པ།
གདོད་མའི་གྲོལ་ས་ལ་ཐུག་པར་ཕྱིན་པ་སྟེ། ཡེ་སངས་རྒྱས་ལ་ཡང་སངས་རྒྱས་པའི་གནས་ལུགས་ཞེས་བྱ་བའི་
དགོངས་པ་མཐའ་གྲོལ་ཀློང་ཡངས་ཆེན་པོར་ཤེས་པར་བྱའོ། །དེ་ལྟར་སྙིང་ཏིག་འོད་གསལ་སྙིང་པོའི་གནད། །
བླ་མའི་ལུང་ལ་བརྟེན་ནས་བཀོད་པ་དེས། །འགྲོ་ཀུན་བྱང་ཆུབ་སྙིང་པོ་ལ་རེག་ནས། །སྐུ་དང་ཡེ་ཤེས་ལྷུན་
གྱིས་གྲུབ་པར་ཤོག །སྙིང་པོའི་འོད་གསལ་སྙིང་ཏིག་བསྒོམ་འདོད་ཀྱང༌། །འདི་འདྲའི་གནད་འདི་དེང་སང་
མཐོང་བ་དཀོན། །དེ་བས་མྱུར་དུ་འོད་གསལ་འགྲུབ་འདོད་ན། །ཡི་གེ་འདི་ཉིད་སྙིང་བཞིན་གཅེས་པར་ཟུངས། །
གངས་རི་ཐོད་དཀར་ཨྱོན་རྫོང་གནས་སུ། །རང་བཞིན་རྫོགས་པ་ཆེན་པོའི་རྣལ་འབྱོར་པ། །ཀློང་ཆེན་རབ་
འབྱམས་བཟང་པོས་བཀོད་པ་སྟེ། །སྐལ་ལྡན་སྙིང་གི་བུ་རྣམས་དགའ་བར་མཛོད། །རྫོགས་པ་ཆེན་པོ་གསང་
བ་སྙིང་ཏིག་གི་གདམས་པ། གནད་གསུམ་ཆོས་ཉིད་འཁོར་ལོ་ཞེས་བྱ་བ་ཐེག་པ་མཆོག་གི་རྣལ་འབྱོར་པ་ཀློང་
ཆེན་རབ་འབྱམས་ཀྱིས་བཀོད་པ་རྫོགས་སོ། ། ། །
ཉིན་མཚན་འོད་གསལ་ཀྱི་འཁོར་ལོ་བཞུགས་སོ། །
ཡེ་ཤེས་ཀུན་འབྱུང་མགོན་པོ་ནི། །འོད་ཀྱི་ཕུང་པོ་ལ་བཏུད་དེ། །སྐལ་ལྡན་རྣམས་ཀྱི་གསང་ཆེན་ལམ། །ཉིན་
མཚན་འོད་གསལ་འཁོར་ལོ་བྲི། །མངོན་སུམ་སྙིང་པོའི་དོན་ཉམས་སུ་ལེན་པའི་གནད་ནི་གཉིས་ཏེ། མཚན་
མོའི་རྣལ་འབྱོར་རྒྱ་མཚོ་ཨར་ལ་གཏད་པ་དང༌། ཉིན་མོའི་རྣལ་འབྱོར་འོད་གསལ་མཆོག་དུ་གསང་བའོ། །དང་
པོ་ལ་གཉིས་ལས། ཨར་ལ་གཏད་པ་ནི། མུན་ཁང་གཉིས་རིམ་པ་འམ། སུམ་རིམ་པ་སྣང་བའི་གསེང་ཅུང་ཟད་
ཀྱང་མེད་པར་སྟན་བདེ་བ་ལ་འདུག་སྟེ། བླ་མའི་རྣལ་འབྱོར་བསྒོམ་པའི་རྗེས་ལ། དྲང་སྲོང་ཙོག་པུའི་པུས་མོའི་
སྟེང་གཉིས་སུ་གྲུ་མོ་གཉིས་གྱེན་དུ་བསླངས་པའི་ལག་པ་གཡས་གཡོན་གྱི་མཐེབ་མཛུབ་རྣམས་ཀྱིས་མིག་གི་
མཐའ་གཉིས་ནས་ཅུང་ཟད་བཙིར་བའམ། མིག་གི་འབྲས་བུའི་སྟེང་ནས་ཡས་ལྗིབས་ཀྱི་པགས་པ་དང་བཅས་
པ་ཚིལ་གྱིས་དལ་བུས་མནན་པས། དང་པོ་ཡེ་ཤེས་ཀྱི་སྣང་བ་དམར་སེར་རམ་ལྗང་སྔོན་ནམ། དཀར་སེར་དུ་
ཤར་བ་མཉམ་པའི་ནང་ན་འོད་དང་ཐིག་ལེ་དང་རི་མོའི་རྣམ་པ་ཝལ་གྱིས་ཡོད་པ་སྙམ་པ་དང༌། འོད་སྐྱ་ཙེམ་ཙེམ།
དཀར་ཕྲོ་ཕྲོ་བ་དང༌། འཇའ་ཚོན་ལྟ་བུ་དང༌། སྤྲིན་ལྟ་བུ་དང་མིག་ལྟ་བུའི་རྣམ་པར་ལམ་ལམ་བྱུང་དུས། ལག་

པ་ཕྱིས་ཀྱིས་བཏང་ལ་བལྟས་པས། འོད་སྣང་དཀར་པོ་དང༌། སེར་པོ་དང་དམར་པོ་དང༌། ལྗང་གུ་དང༌། ཟ་
འོག་རིས་དང༌། སྐྱ་ཕྲོམ་ཕྲོམ་པ་དང༌། སྐུད་པ་བརྐྱང༌བ་ལྟ་བུ་དང༌། དྲ་མིག་རིས་དང༌། འཇའ་ཚོན་དང༌། རྨ་
བྱའི་མདོངས་ལྟ་བུ་དག་འཆར་རོ། །དེ་དག་ལ་བལྟས་ནས་སྣང་བ་དེ་མ་ཡལ་གྱི་བར་ལ་སྒོམ་མོ། །ཡལ་བ་དང་
དབུགས་ཐུབ་ཐང་གཟུང་ལ་སྔ་མ་བཞིན་མནན་པས་ཤར་བ་ལ་བལྟ་ཞིང་བསྒོམ་པར་བྱའོ། །དེ་ལྟར་རྩོལ་བས་
ཡང་དང་ཡང་དུ་མ་བརྟན་གྱི་བར་དུ་ཉམས་སུ་བླངས་པས། ཞག་ལྔའམ་བདུན་ན། མཐེབ་མཛུབ་ཀྱི་རྩོལ་བ་
བཞག་ཀྱང༌། རང་སྣང་བ་ནི་ཨར་ལ་གཏད་པ་འབྱོངས་པའི་ཚད་དོ། །དེ་ནས་རྒྱ་མཚོ་དྭངས་སུ་གཞུག་པ་ནི།
རྡོ་རྗེ་སྐྱིལ་ཀྲུང་རྣམ་སྣང་གི་ཆོས་བདུན་ལྟར་བྱས་ལ། མིག་གིས་གཟིགས་སྟངས་མཐུར་དུ་བལྟ་བ་ལ་ཞག་བདུན།
ཐད་དྲང་ལ་བལྟ་བ་ལ་ཞག་བདུན། གྱེན་དུ་བལྟ་བ་ལ་ཞག་བདུན་དུ་བྱས་པས། སྔོན་བས་འོད་སྣང་དེ་དག་
གསལ་ཞིང་རྒྱ་ཆེ་བ་འཆར་ཞིང། ཐིག་ལེའི་ནང་དུ་འགྲོ་དྲུག་གི་གཟུགས་དང༌། སངས་རྒྱས་དང་བྱང་ཆུབ་སེམས་
དཔའ་དང༌། ཉན་ཐོས་དང་རང་སངས་རྒྱས་ལ་སོགས་པའི་སྐུ་མང་པོ་སྣང༌བ༌དང༌། སེམས་ཅན་རྣམ་པ་སྣ་
ཚོགས་པའི་གཟུགས་དང༌། ལྷའི་གནས་ལ་སོགས་པ་དང༌། འཇའ་འོད་ཀྱི་བར་དང་མཚམས་སུ་ལྷའི་སྐུ་ཆེ་བ་
དང༌། ཆུང་བ་དང༌། བར་མ་སྣ་ཚོགས་སུ་འཆར་བར་མཐོང་བར་འགྱུར་རོ། །དེ་ནས་སྣང་བ་ཐམས་ཅད་དྭངས་
ལ་འོད་གསལ་བ། ཆེས་ཕྲ་ལ། འགུལ་འཁྲིགས་ཇེ་དལ་དུ་སོང་བ་ན། ལུས་ངག་ཡིད་གསུམ་ལ་བདེ་གསལ་
མི་རྟོག་པའི་ཏིང་ངེ་འཛིན་དུ་བློ་གནས་པ་ངང་གིས་འཆར་ཏེ། དེ་ཡང་ལུས་མི་འགུལ་བས་རྩ་མི་འགུལ། དེས་
རླུང་མི་འགུལ་བས་རྟོག་པ་གཞི་ཐིམ་ལ་གྲོལ་ནས། སྐྱེ་མེད་བསམ་འདས་ཆེན་པོའི་ངང་ལ་གནས་པ་ནི་རྟེན་
འབྲེལ་གྱི་ཆེ་བའོ། །དེ་དག་གི་ངོ་བོ་སྣང་ལ་རང་བཞིན་མེད་པའི་ཆོས་ཉིད་སྟོང་པའི་གཟུགས་བརྙན་རང་སྣང་
བས་ན། དེའི་ངང་ལས་མི་གཡོ་བ་ནི། སྐུ་དང་ཡེ་ཤེས་འདུ་འབྲལ་མེད་པའི་དགོངས་པའོ། །དེ་ལྟར་ཞག་ཉི་
ཤུ་རྩ་བརྒྱད་དུ་བསྒོམ་པ་ནི་མུན་ཁྲིད་ངོ་སྤྲོད་པ་སྟེ། ཕྱིས་ནི་ཉིན་མཚན་མ་འདྲེས་ཀྱི་བར་ཅི་འགྲུབ་བསྒོམ་པ་ལ་
བསླབ་པར་བྱའོ། །དོན་གཉིས་པ། ཉིན་མོའི་རྣལ་འབྱོར་འོད་གསལ་མཆོག་ཏུ་གསང་བ་ནི། དྲང་སྲོང་ངམ་
རྡོ་རྗེ་སྐྱིལ་ཀྲུང་གིས་འདུག་ལ། ལུས་མི་འགུལ། རླུང་དལ་བ། རིག་པ་མིག་ལས་མ་ཡེངས་པར། ཉི་མའི་ངོས་
ལ་གཏད་དེ། མཐོང་བ་བརྒྱུད་པ་བཞིན། ག་གའི་ཐིགས་པ་འཛམ་བུའི་པྲྀ་ཤའི་ཡལ་ག་དཔྱངས་པའི་དབུས་
སུ་དྲིལ་ནས་བལྟས་པས། སྐུ་དང་ཡེ་ཤེས་ཀྱི་སྣང་བ་སྔོན་བས་གསལ་ཞིང་དྭངས་ལ་མི་གཡོ་བ་ཟ་འོག་གི་
བེར་ཁྱིམ་ལྟ་བུའི་ནང་དུ། རྡོ་རྗེ་ལུ་གུ་རྒྱུད་ཐིག་ལེ་ཐིག་ཕྲན་དང་བཅས་པ་འཆར་རོ། །དེ་ཉིད་ལ་ཉམས་སུ་

བླང་ཞིང་དང་པོ་སྨིན་མཚམས་སུ་བལྟས་པས། དེ་ནས་སྣ་རྩེ་ནས་ཇེ་རིང་དུ་མཆེད་དུས། རྒྱང་རིང་པོའི་བར་
དུ་སྣང་བ་ནས་ཕྱོགས་ཐམས་ཅད་དུ་ཁྲིད་ལ་བལྟས་པས། ཉི་མའི་རྐྱེན་ལ་མི་ལྟོས་པར་རྟག་ཏུ་སྣང་བ་དེ་འདྲ་
བས།གང་དུ་བལྟས་པ་ཐམས་ཅད་ལ་ཁྱབ་པར་འཆར་རོ། །དེ་ཉིད་ལ་གཏད་དེ་ཉམས་སུ་བླངས་པས་སྣང་བ་
བཞི་ཚད་དུ་ཕྱིན་ཏེ་གདོད་མའི་དབྱིངས་སུ་བརྩོན་འགྲུས་རབ་རྣམས་ཚེ་འདི་ཉིད་དུ་གྲོལ་ལ། འབྲིང་རྣམས་བར་
དོའི་རང་སྣང་ལ་བརྟན་པ་ཐོབ་ཅིང༌། ཐ་མ་ཡང་རང་བཞིན་སྤྲུལ་སྐུའི་ཞིང་དུ་བར་དོ་མེད་པར་སངས་རྒྱ་བ་ནི།
མངོན་སུམ་སྙིང་ཏིག་གི་གནད་ཀྱི་ཆེ་བ་ཡང་དག་པ་ཡིན་ནོ། །དེ་ལྟར་འོད་གསལ་གནད་ཀྱི་མན་ངག་མཆོག །
གཅིག་ནས་གཅིག་བརྒྱུད་བསྟན་པར་ཕངས་ན་ཡང༌། །ཕྱི་རབས་སྐལ་ལྡན་དོན་དུ་བཀོད་པ་ཡིས། འགྲོ་ཀུན་
འོད་ལུས་ཚེ་འདིར་འགྲུབ་པར་ཤོག །གངས་རི་ཐོད་དཀར་མགུལ་ན་རབ་གསལ་བ། །ཀློང་ཆེན་རབ་འབྱམས་
བཟང་པོའི་ཉི་ཟེར་གྱིས། སྐལ་བཟང་བློ་ཡི་པདྨོ་རྒྱས་བྱེད་ཅིང༌། །ཐར་གླིང་མ་ལུས་རྒྱུན་དུ་སྣང་བྱེད་ཡིན། །
གསང་བ་སྙིང་ཏིག་གི་གདམས་པ་ལས། ཉིན་མཚན་འོད་གསལ་གྱི་འཁོར་ལོ་ཞེས་བྱ་བ། ཐེག་པ་མཆོག་གི་
རྣལ་འབྱོར་པ་ཀློང་ཆེན་རབ་འབྱམས་ཀྱིས་བཀོད་པ་རྫོགས་སོ། ། །།
ཡང་ཟབ་ཡེ་ཤེས་འཁོར་ལོ་བཞུགས་སོ། །
དངོས་གྲུབ་ཀུན་འབྱུང་བླ་མ་ལ། །དང་པོ་ཉིད་དུ་ཕྱག་འཚལ་ཏེ། །སྐལ་ལྡན་དོན་དུ་ཉམས་ལེན་གནད། །ཡང་
ཟབ་ཡེ་ཤེས་འཁོར་ལོ་བྲི། །གསང་བ་སྙིང་ཏིག་གི་རྣལ་འབྱོར་པས་མངོན་སུམ་ཉམས་སུ་ལེན་པའི་གྲོགས་སུ་
ཉིན་མཚན་ཕྲུགས་གཅིག་ལ་ཇི་ལྟར་བསྒོམ་པའི་ཚུལ་གཉིས་སུ་འདུས་ཏེ། ཉིན་པར་སྣང་བ་རྒྱས་འདེབས་པ་
དང་། མཚན་མོ་ཡེ་ཤེས་གནད་དུ་བསྣུན་པའོ། །དང་པོ་ལ་གསུམ་ལས། གཞི་ལྟ་བ་ཡེ་གྲོལ་ཆེན་པོ་ནི། ཕྱི་སྣང་
བ། ནང་རིག་པ། སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་སྣང་ཆ་ནས་རྨི་ལམ་སྒྲ་མའི་རོལ་
པར་ཤར་ཡང༌། སྟོང་ཆ་ནས་ཡོད་མེད་སྤྲོས་པའི་མཐའ་ཐམས་ཅད་དང་བྲལ་བས་ནམ་མཁའ་ལྟ་བུ། ཡིན་མིན་
ཡོད་མེད་ཕྱོགས་རིས་བཟང་ངན་བླང་དོར་འཁོར་འདས་ལ་སོགས་པ་གང་གི་ངོ་བོར་ཡང་མ་གྲུབ་པས་བཅིངས་
གྲོལ་མེད་པའི་གནས་ལུགས་ཏེ། མིང་དུ་ཡེ་ནས་གྲོལ་བ་ཞེས་བྱ་བར་ཐག་བཅད་ནས་གང་སྣང་གང་ཤར་ལ་
བློའི་འཛིན་པ་མ་ཞུགས་པར་མཉམ་ཉིད་མཐའ་བྲལ་ཆེན་པོའི་ངང་ལ་བློ་བཞག་པ་ནི། ཆོས་ཉིད་ཡེ་གྲོལ་གྱི་

དགོངས་པ་ཞེས་བྱའོ། །དེ་ལྟར་སྐྱོང་དུས་གཤིས་མཐའ་གྲོལ་ཀློང་ཡངས་ཆེན་པོ་ལ། མཐར་འཛིན་གྱི་ཞེན་པས་
ནམ་མཁའ་གུད་དུ་མི་གཅད། གང་ཤར་རིག་པའི་ཆོ་འཕྲུལ་ཡེ་གྲོལ་མཉམ་ཉིད་ཆེན་པོ་ལ། བླང་དོར་གྱི་ཞེན་
པས་སྐྱོན་ཡོན་གྱི་འཁྲིས་མི་གདགས། ཕྱོགས་ཡན་ནམ་མཁའ་ལྟ་བུའི་དགོངས་པ་ལ་ཐུན་མཚམས་ཀྱི་རིས་མེད་
ཀྱང་གཉིས་འཛིན་དབྱིངས་སུ་མ་ནུབ་གྱི་བར་དུ་ཡེངས་མེད་སྤྲོས་པ་དང་བྲལ་བའི་རིག་པ་ཆུ་བོའི་གཞུང་བཞིན་
དུ༌བསྐྱང༌བ་༌དང༌གསུམ་ནི་ལྟ་བའི་དམ་ཚིག་གོ ། ། །ལམ་སྒོམ་པ་ཡོངས་གྲོལ་ཆེན་པོ་ལ་གཉིས་ལས།
མཉམ་བཞག་ཏུ་ཆོས་ཉིད་ནམ་མཁའ་ལྟ་བུའི་ངང་ལ་བློ་གཞག་པ་ནི། གང་སྣང་གང་ཤར་གྱི་དུས་ན། ཐ་མལ་
གྱི་ཤེས་པ་རང་སོར་གློད་ལ། འཁོར་འདས་ཀྱི་ཆོས་གང་ལའང་བློ་མ་ཞུགས་པའི་བཏང་སྙོམས་ཆེན་པོ། ཆེད་
དུ་རྩོལ་བས་མ་སྒྲིམས། རྒྱ་ཡན་ཕྱལ་བ་ཡན་པར་མ་ཤོར། རིག་ལ་རྟོག་པར་མ་འགྱུས། ངང་དྭངས་སིང་བག་
དང་བཅས་པའི་ངང་ལ་བློ་གནས་པ་ནི། ངོ་བོ་ཀ་དག་གི་དགོངས་པ་ཞེས་བྱའོ། །དེའི་ཚེ་ཆོས་ཉིད་དབྱིངས་ལས་
མི་གཡོ་བས་རྣམ་རྟོག་གི་དབའ་རླབས་མི་རྙོག ངང་དྭངས་དྲི་མ་མེད་པས་བྱིང་རྒོད་ཀྱི་ར་བར་མི་གཞུག
བྲལ་བྱ་རྩོལ་ལས་འདས་པས་བདེ་གསལ་ཉམས་ལ་མི་ཞེན་པ་དང་གསུམ་ནི་བསྒོམ་པའི་དམ་ཚིག་གོ །དེ་ནས་
ལངས་ཏེ་ཐུན་མཚམས་ཀྱི་ཚེ་རྗེས་ཐོབ་ཏུ་ཆོས་ཅན་བདེན་མེད་ཀྱི་དོན་ལ་བློ་སྦྱང་བ་ནི། འདི་ལྟར་སྣང་བའི་ཆོས་
ཐམས་ཅད་རྨི་ལམ་དང་། སྒྱུ་མ་དང་། སྨིག་སྒྱུ་དང༌། མིག་ཡོར༌དང༌། སྒྲ་བརྙན་དང༌། ཆུ་ཟླ་དང༌། སྤྲུལ་པ་དང༌།
དྲི་ཟའི་གྲོང་ཁྱེར་ཙམ་དུ་ཤེས་པས། སྐད་ཅིག་ཀྱང་བདེན་པར་མ་གྲུབ་པའི་ངང་དུ་མ་ཡེངས་པར་རྩལ་སྦྱང་ཞིང༌།
ཆགས་སྡང༌དང༌། དགག་སྒྲུབ་དང༌། རེ་དོགས་ལ་སོགས་པའི་གཉིས་སུ་འཛིན་པའི་བློ་ཐམས་ཅད་གཉིས་མེད་
ཡོངས་གྲོལ་ཆེན་པོར་བསྒོམ་པ་ནི། ལྷུན་གྲུབ་རང་གསལ་གྱི་དགོངས་པ་ཞེས་བྱའོ། །དེའི་ཚེ་གཤིས་ལ་གཉིས་
སུ་མེད་པས། སྣང་རིག་ཐ་དད་དུ་མི་བལྟ། དོན་ལ་ངོ་བོ་མེད་པས་ཕྱོགས་ཞེན་རིས་ཅན་དུ་མི་འཛིན། རང་
བཞིན་མཐའ་ལས་འདས་པས་རྐྱེན་སྣང་བླང་དོར་དུ་མི་བྱ་བ་དང་གསུམ་ནི་དམ་ཚིག་གོ །ལམ་གྱི་ཚེ་མཉམ་
གཞག་ནི་སྒོམ་པ་ཡིན་ལ། རྗེས་ཐོབ་ནི་སྤྱོད་པ་ཡིན་པས། རང་གསལ་འཛིན་མེད་ཆེན་པོར་ཤེས་པར་བྱའོ། །
འབྲས་བུ་རང་རིག་རང་གྲོལ་ཆེན་པོ་ནི། ཇི་ལྟར་སྣང་ཡང་ངོ་བོ་ལ་མ་གྲོལ་བ་མེད་པས། བློས་ཕར་མི་གཟུང༌།
གང་ལྟར་རིག་ཀྱང་རྟོག་པ་ལ་ངོས་གཟུང་མེད་པས། རང་གྲོལ་འཛིན་པས་མི་བསླད་དེ་བློས་ཚུར་མི་མཐུད། སྣང་
རིག་རང་གྲོལ་དུ་ཤར་བས་ཡིན་མིན་གྱི་རྩིས་གདབ་མེད་པའི་ངང་ལས་སོ་མར་གློད་པ་ནི། མཉམ་རྫོགས་ལྷུན་
གྲུབ་ཆེན་པོའི་དགོངས་པ་ཞེས་བྱའོ། །དེའི་ཚེ་ཡེ་གྲོལ་དུ་འདུག་པས་བསྐྱུར་ནས་གྲོལ་རྒྱུ་མེད་པར་ངོ་ཤེས། རང་

གྲོལ་དུ་འདུག་པས་གང་ཤར་སྤོ་བླག་མི་དགོས་པར་ཡིད་ཆེས། ཡོངས་གྲོལ་དུ་འདུག་པས་རྗེས་བསྙེགས་གཉེན་
པོ་མི་དགོས་པར་ཐག་ཆོད། ཅེར་གྲོལ་དུ་འདུག་པས་དུས་མཉམ་སྔ་ཕྱི་མེད་པར་གདེང་འཆོས་པ་དང་བཞི་ནི་
དམ་ཚིག་གོ །དེ་ལྟར་གཞི་ལམ་འབྲས་བུ་གསུམ་ལ་དམ་ཚིག་ཆེན་པོ་བཅུ་གསུམ་གྱིས་བསྲུང་བ་ནི། ཉིན་དུས་
སྣང་བ་རྒྱས་འདེབས་པ་ཞེས་བྱའོ། །དོན་གཉིས་པ་མཚན་མོ་ཡེ་ཤེས་གནད་དུ་བསྣུན་པ་ལ་གསུམ་ལས། སྲོད་
ལ་དབང་པོ་གནད་དུ་བསྡུ་བ་ནི། དྲང་སྲོང་གི་ལུས་གནད་བཅས་ཏེ། རླུང་རོ་གསུམ་ཕྱིར་བུས་ལ། འཇམ་རླུང་
དལ་གྱིས་ནང་དུ་གཟུང་ཞིང༌། འོག་རླུང་འཐེན་ཏེ་སྟེང་རླུང་གནན། རྩ་ཨ་ཝ་དྷུ་ཏི་མདའ་སྙུག་ཙམ་དཀར་སྔོ།
གསང་བ་ནས་སྤྱི་བོར་སླེབས་པའི་ནང༌། ལྟེ་བའི་ཐད་དུ་པདྨ་འདབ་བཞིའི་དབུས་སུ་ཨ་ཐུང་དམར་པོ་རེག་བྱ་
ཚ་བ་ལས་མེ་འབར་བ་ཡར་སོང༌། སྤྱི་གཙུག་གི་ཧཿ་དཀར་པོ་ཐུར་དུ་ལྟ་བ་ལ་རེག་པས་ཐིག་ལེ་དཀར་དམར་
གྱི་རྒྱུན་བབས། ཨ་ལ་ཕོག་མེ་ཡི་གསོས་བྱས་ཆེར་འབར་བས་ལས་དང་བག་ཆགས་བསྲེག བདེ་བ་རྒྱས་པ་ལ་
སེམས་བཟུང་ཞིང་བསྒོམས་པས་དྲོད་དང་ཡེ་ཤེས་སྐྱེ་བར་འགྱུར་རོ། །ནམ་ཕྱེད་ཤེས་བྱ་བུམ་པར་དྲིལ་བ་ནི།
གཡས་ཕབ་ལ་ཉལ་ཏེ། དབུ་མ་གསལ་གདབ་པའི་ནང་ཐམས་ཅད་ཨ་དཀར་པོ་དོང་ཙེ་བརྩེགས་པ་ལྟར་གང་
ཞིང༌། ཁྱད་པར་དུ་སྙིང་ག་ཉིད་པདྨ་དམར་པོ་འདབ་མ་བཞི་པ་ཁ་ཅུང་ཟད་ཕྱེ་བ་གཅིག་བསམ་པའི་ཨ་
གཞན་རྣམས་རིམ་གྱིས་ཐིམ་པར་བསམས་ལ། སྙིང་གར་རླུང་ཁ་སྦྱར་ནས་གཟུང་ཞིང་། གསལ་སྟོང་དུ་ས་ལེར་
བསྒོམ་ནས། གཉིད་དུ་འགྲོ་ཁར་སྙིང་གི་པད་འདབ་ཟླུམ་པའི་ནང་དུ། ཨ་དེ་དཀར་ལ་འོད་འབར་བ་བུམ་ནང་
གི་མར་མེ་ལྟར་གསལ་བ་ལ་སེམས་གཏད་ནས་ཉལ་བས་གཉིད་འོད་གསལ་དུ་འཆར་རོ། །དེ་ནས་གཉིད་སད་
དུས་ལམ་མེད་པར་གསལ་སྟོང་དུ་སེང་ངེ་འདུག་ན། ཉམས་དེ་མ་ཤོར་བར་འཕྲོ་མཐུད་ལ་བསྒོམ་མོ། །རྨིས་
ན་རྨི་ལམ་དང་རྣམ་རྟོག་ཐམས་ཅད་སྙིང་ནང་གི་ཨ་ལ་བསྡུ་ཞིང༌། གོང་ལྟར་བསྒོམས་པས་འོད་གསལ་དུ་འཆར་
རོ། །དེའང་གཉིད་དུ་སོང་ལ། ཉེ་འཁོར་གྱི་གཟུགས་མཐོང་། སྒྲ་ཐོས། དྲི་ཚོར། རོ་མྱོང་། རེག་བྱ་ཚོར། གཏམ་
གྱི་དོན་རིག་ལ་རྟོག་པ་མི་སྐྱེ། གཉིད་སད་རྒྱུ་འབྱུང་བ་ཡིན་ནོ། །དེ་ལྟ་བུའི་ངང་ལ་གོམས་པས་དུས་ཐམས་ཅད་
དུ་ཆོས་ཐམས་ཅད་རྫོགས་པ་ཆེན་པོ་གཉིས་སུ་མེད་པའི་དོན་ལས་མི་གཡོ་བ་ཡིན་ནོ། །དེས་ནི་གཉིད་གསལ་
སྟོང་དུ་འཆར་བས་འོད་གསལ་མངོན་དུ་བྱེད་པའོ། །ཐོ་རངས་རིག་པ་རང་གསལ་ལ་གཞག་པ་ནི། དེ་ནས་ཐོ་
རངས་ལངས་ཏེ་སེང་གེའི་འདུག་སྟངས་ཀྱིས་ཧ་ཞེས་དབུགས་རིང་བ་གསུམ་ཕྱིར་བུས་ལ་གཟུང་ཞིང༌། སྙིང་
གའི་ཨ་དེ་ཚངས་བུག་ནས་ཐོན་ཏེ། སྤྱི་བོ་ནས་གཞུ་གང་ཙམ་གྱི་ནམ་མཁའ་ལ་ལིང་ངེར་འདུག་པ་ལ་རིག་པ་

གཏད་ནས་མ་ཡེངས་པར་བསྒོམ་ཞིང་རླུང་ཕྱིར་བཟུང་བའི་ངང་ལ་གནས་པས། གང་ལའང་མི་རྟོག་པའི་ཏིང་ངེ་
འཛིན་སྐྱེའོ། །དེ་ནས་མིག་དང་ཤེས་པ་ཇེ་དམར་གྱུར་ཏེ། མིག་ཕྱེད་བཙུམ་དུ་སྨད་ལ་བལྟ་ཞིང༌། ཤེས་པའི་ཨ་
དེ་སྙིང་གར་བསྡུས་པས་རྒོད་པ་ཞིའོ། །ཡང་བྱིང་བ་སྙམ་བྱེད་ན་སྔ་མ་བཞིན་བསྟོད་ལ་བསྒོམས་པས་བྱིང་རྒོད་
མེད་པའི་ཡེ་ཤེས་ངང་གིས་མི་རྟོག་པ་ཆུ་བོའི་རྒྱུན་བཞིན་འཆར་བ་ཡིན་ནོ། །དེ་ལྟར་མཚན་མོའི་ཐུན་གསུམ་རིམ་
པ་ལྟར་བསྒོམས་པས། བདེ་བ་དང༌། གསལ་བ་དང༌། རྣམ་པར་མི་རྟོག་པའི་ཡེ་ཤེས་ཏིང་ངེ་འཛིན་དམ་པས་
བརྒྱན་པ་ཐུགས་རྡོ་རྗེའི་ངོ་བོ་ལམ་དུ་འཆར་བ་ནི། སྐུ་གསུམ་འདུ་འབྲལ་མེད་པའི་དགོངས་པའོ། །དེ་ཉིད་གོང་
ནས་གོང་དུ་གོམས་པ་ལས། ལམ་དང་འབྲས་བུའི་ཡོན་ཏན་སྤྱན་དང་མངོན་པར་ཤེས་པ་ལ་སོགས་པ་མངོན་
པར་གྲུབ་ཅིང་སྣང་བ་བཞིའི་ཡེ་ཤེས་མཐར་ཕྱིན་ནས་ཀུན་ཏུ་བཟང་པོ་དང་དབྱེ་བ་མེད་པའི་ས་ལ་མི་གནས་པའི་
མྱ་ངན་ལས་འདས་པ་ཐོབ་པར་འགྱུར་རོ། །དེ་ལྟར་ཉིན་མཚན་དུ་བསྒོམ་པ་ཐམས་ཅད་ཀྱི་སྐབས་སུའང༌། དལ་
འབྱོར་རྙེད་པར་དཀའ་བས་དལ་བ་ཆུད་མི་གསོན་པར་བརྩོན་པ་དང༌། ཚེ་མི་རྟག་པར་ཤེས་པས་སྒྲུབ་པ་ལ་
ལོང་ཡོད་མི་བྱེད་པ་དང༌། འཁོར་བ་སྡུག་བསྔལ་དུ་ཤེས་པས་སྲིད་པ་ལ་མངོན་པར་སྐྱོ་བ་དང༌། ཆོས་ཐམས་
ཅད་ངོ་བོ་ཉིད་མེད་པས་གང་ལའང་བདེན་ཞེན་མེད་པ་དང༌། མྱ་ངན་ལས་འདས་པ་མཆོག་ཏུ་བདེ་བས་ཞི་བའི་
བྱང་ཆུབ་བསྒྲུབ་པ་དང༌། གསང་སྔགས་ཐབས་ཀྱིས་འགྲུབ་པས་སྣ་ཚོགས་ལམ་ལ་བསླབ་པ་དང༌། ཐེག་ཆེན་
སྙིང་རྗེ་ལ་རག་ལས་པས་གཞན་དོན་སེམས་བསྐྱེད་དང་ལྡན་པ་དང༌། བྱིན་རླབས་མོས་གུས་ལ་རག་ལས་པས་
བླ་མ་སངས་རྒྱས་སུ་མཐོང་བ་དང༌། ཐམས་ཅད་རང་སེམས་ལ་ཐུག་པས་དག་སྣང་ཕྱོགས་མེད་ལ་སྦྱང་བ་དང༌།
འཁོར་བ་འཁྲུལ་རྟོག་ལས་བྱུང་བས་གཟུང་འཛིན་གྱི་རྩ་བ་གཅད་པ་དང༌། བདེ་སྡུག་སྔོན་ལས་ལས་བྱུང་བས་
དགེ་སྡིག་བླང་དོར་དུ་བྱ་བ་དང༌། འཁོར་འདས་རིག་པ་ལས་ཤར་བས་རིག་པ་རང་གནད་དུ་ངོ་ཤེས་པར་བྱ་བ་
སྟེ། གནད་རྣམ་པ་བཅུ་གཉིས་ཀྱིས་རང་གི་རྒྱུད་འདུལ་བ་ནི། ཡང་གནད་གལ་པོ་ཆེའི་གདམས་པ་ཡིན་པས་
སྙིང་ནས་བསམ་པར་བྱའོ། །དེ་ལྟར་ཡང་ཟབ་མངོན་སུམ་སྙིང་པོའི་དོན། །སྒོམ་པའི་གྲོགས་སུ་འདི་ཀུན་གཅེས་
པས་ན། །རིན་ཆེན་གསེར་ལ་གཡུ་ཡིས་ཕྲ་བཀོད་བཞིན། །གནད་ལ་གནད་གཅེས་ལེགས་པར་སྨྲས་པ་ཡིན། །
རིག་འཛིན་གོང་མ་རྣམས་ཀྱིས་གསུངས་པའི་དོན། །ཟབ་མོ་དག་ལས་བཏུས་ཏེ་བཀོད་པ་ནི། །ཕྱི་རབས་སྐལ་
ལྡན་སྙིང་གི་བུ་རྣམས་དང༌། །ཕྲད་ནས་བརྩོན་པས་བྱང་ཆུབ་སྒྲུབ་པར་ཤོག །བདག་བློ་གཅིག་པུར་ཞི་བའི་
ནགས་དགའ་ཡང༌། །སྨོན་ལམ་ཆོས་དཀར་ལས་ཀྱིས་ཉིད་འབྲེལ་བས། །དད་ལྡན་མི་ལྡན་འདྲེས་མའི་འགྲོ་

རྣམས་ཀྱི། །དོན་ཞེས་ཚིག་གི་ཕན་པ་ཉུང་ཟད་གྱུར། །དེང་སང་དུས་འདིར་བདག་འདྲས་འབད་ཀྱང་ནི། །གཞན་
དོན་ཉིད་འགྱུར་དག་པའང་མི་འགྱུར་ན། །རང་དོན་ཞི་བའི་ཏིང་འཛིན་ཉམས་པའི་རྒྱུ། །འདི་འདྲས་ཅི་བྱ་སྙིང་
པོ་འདུག་གམ་སོམས། །ཚེ་འདིར་མ་ཆགས་འདོད་ཞེན་ཅུང་ཟད་མེད། །ལུས་ངག་བརྩོན་པ་གཞན་ཕན་བསྔོས་
ན་ཡང༌། །ཕྲག་དོག་ཚིག་རྩུབ་སྡིག་པའི་རྐྱེན་གྱུར་ཅིང་། །མི་དགེའི་དབང་གྱུར་འགྲོ་ལ་ཕན་ཐོགས་སམ། །རང་
གི་ནུས་པ་ཆོས་སྲིད་དགེ་བ་དེས། །འདི་ཕྱིར་ཕན་པའི་ལམ་ལ་འགོད་བྱས་ཀྱང༌། །ཅུང་ཟད་རྐྱེན་གྱིས་དགྲར་
གྱུར་སློབ་མ་གང༌། །ཡི་ཆད་གནས་སུ་འགྱུར་བའང་སྙིང་ནས་སོམས། །འགའ་ལས་ཐོས་པ་འགའ་ལ་བསྒྲག་
གྱུར་དང༌། །འགའ་ལ་ཟང་ཟིང་འགའ་ལ་ཆོས་སྦྱིན་དང༌། །འགའ་ལ་དོན་མཐུན་འགའ་ལ་གྲོས་ཆེན་འདེབས།
འགའ་ལས་བླངས་པ་འགའ་ལ་སྦྱིན་རྣམས་ཀྱང༌། །སྙིང་པོ་མེད་ལ་རང་དོན་བསླུ་བའི་རྒྱུ། །བྱིས་པའི་སྤྱོད་པ་
འདྲ་ཞིང་བཞད་གད་གནས། །དོན་ཆུང་ལས་ལ་མི་ཚེ་ཟད་ཉེན་མཆིས། །དེ་བས་མྱུར་བར་དབེན་པའི་ནགས་
འདབས་སོང༌། །ད་ནི་སྙིང་ནས་ཡི་ཆད་མཆི་མ་ཤོར། །གྲོགས་དང་སློབ་མ་བཤེས་འདྲའི་འཇིག་རྟེན་ཆོས། །
རྟག་མི་ཐུབ་ཅིང་གནོད་པའི་ཚོགས་རབ་འཕེལ། །འབྲལ་ཡང་མི་དགའ་མེད་པའི་དོན་ལ་སོམས། །དེ་བས་
གཞན་ལ་ཕན་པ་ཅི་ཞིག་ཡོད། །རང་གི་དོན་བསྒྲུབ་ནགས་རིའི་ཁྲོད་སོང་སྟེ། །ཉིན་མཚན་འོད་གསལ་ངང་ལས་
མི་གཡོ་ཞིང༌། །གདོད་མའི་ས་ལ་གཏད་སྲིད་ཟིན་པར་ཤོག །གསང་བ་སྙིང་ཏིག་གི་གདམས་
ཤེས་འཁོར་ལོ་ཞེས་བྱ་བ། ཐེག་པ་མཆོག་གི་རྣལ་འབྱོར་པ་ཀོང་ཆེན་རབ་འབྱམས་ཀྱིས་གངས་རི་ཐོད་དཀར་
གྱི་མགུལ་ཨྱོན་རྫོང་ཞེས་བྱ་བའི་རི་ངོགས་སུ་བཀོད་པ་ཡོངས་སུ་རྫོགས་སོ། །དཔལ་སྔགས་ཀྱི་བདག་མོས་
སྲུངས་ཤིག དམ་ཉམས་ལོག་ལྟ་ཅན་གྱི་ལག་ཏུ་མ་ཤོར་ཅིག
༄༅། །རྟེན་གཞི་ལུས་ཀྱི་གེགས་སེལ་བདུད་རྩིའི་
ལྗོན་ཤིང་བཞུགས་སོ། །
ཐུགས་རྗེའི་སྤྲིན་མཚོས་ཉེས་བརྒྱའི་ནད་སེལ་བ། །སྨན་པ་སྔོན་མེད་དེ་ལ་ཕྱག་འཚལ་ཏེ། །རྟེན་གཞིའི་ལུས་ལ་
འབྱུང་བཞི་འདུ་བའི་ནད། །གང་དེའི་གེགས་སེལ་བདུད་རྩིའི་ལྗོན་ཤིང་བྲི། །དེ་ཡང་གདོད་མའི་ངང་ལས་མ་
རིག་པས་འཁྲུལ་དུས། ངོ་བོ་དུག་གསུམ་གྱིས་རྒྱུ་བྱས། རྐྱེན་འབྱུང་བ་བཞི་འདུས་པ་ལས་རླུང་མཁྲིས་བད་ཀན་

གསུམ་དུ་བྱུང་སྟེ། སོ་སོའི་རྩལ་མ་སྙོམས་པ་ལས་ནད་དུ་གྱུར་པ་རྣམས་ཀྱང༌། བསྡུ་ན་ཚ་གྲང་གཉིས་སུ་འདུས་
པས། དེའི་གཉེན་པོར་ལུས་ཀྱི་སྟོད་སྨད་གང་ན་ཡང་། ཚ་བའི་ནད་ལ་བསིལ་བའི་དམིགས་པ་དང་། གྲང་བའི་
ནད་ལ་དྲོ་བའི་དམིགས་པས་གདོན་པར་བྱ་སྟེ། ལུས་ལ་རྩ། རྩ་ལ་རླུང་དང་ཁྲག་དང་ཁམས་གནས་ཤིང་། དེའི་
ནང་ན་ཡི་གེ་གནས་ཏེ། ལུས་དང་རླང་གི་གནད་བསྟུན་ནས་ཡི་གེ་བརྗོད་པས། རྩ་ནང་གི་ཡི་གེ་གསལ་བས་
ནད་ཐོན་པར་འགྱུར་བའི་ཕྱིར། གནད་དེ་ལྟ་བུས་གདོན་པར་བྱའོ། །དེ་ལ་སྔོན་འགྲོ་བླ་མའི་རྣལ་འབྱོར་ན་སར་
བསྒོམ་པའི་སྐུ་ལས་བདུད་རྩིའི་རྒྱུན་བབས་པས་ནད་དེ་སངས་སངས་དག་པར་བསམ་ལ། གསོལ་བ་སྙིང་ནས་
གདབ་བོ། །དངོས་གཞི་ལ་གཉིས་ལས། སྐུ་གསུང་ཐུགས་ཀྱི་ཡི་གེ་གསུམ་གྱིས་སྤྱིར་ནད་བསལ་བ་ནི། སྤྱི་བོ་
ནས་ཡ་རྐན་ཡན་ཆད་གང་ན་ཡང་ཨོཾ་གྱིས་བྱ་སྟེ། ཚད་པའི་ནད་དམ་བད་མཁྲིས་ན་བའི་སར། ཨཱོྃ་དཀར་བསིལ་
ལས་བདུད་རྩིའི་རྒྱུན་བབས་པས། ཚད་ནད་ཐམས་ཅད་མེ་ལ་ཆུ་བཏབ་པ་ལྟར་ཞི་བ་དང༌། ཚད་ནད་ཨཱོྃ་ལ་
འདུས་ཏེ་ཁོལ་བུར་སྐར་ཁུང་ནས་བྱེའུ་འཕུར་བ་ལྟར་དོན་པར་བསམས་ལ། ཨཱོྃ་ཧ་ཞེས་དྲག་པོ་བརྗོད་ནས།
རླུང་ཕྱིར་འཕངས་ཤིང་ནང་དུ་མི་གཟུང་ངོ་། །གྲང་བ་དང་རླུང་ཡིན་ན་སྭོ་དམར་པོ་ལས་བདུད་རྩི་མེ་ལྟ་བུ་བབས་
པས་ནད་བསྲེགས་པར་བསམས་ལ། ༀ་ཧཱུཾ་ཞེས་རིང་པོས་རླུང་ཚུར་རྔུབ་སྟེ་གནན༌ཞིང༌། ཕར་འགྲོ་དུས་ནད་
རྣམས་སངས་སངས་སོང་བར་བསམས་པས་ཞི་བར་བྱེད་དོ། །མགྲིན་པའི་མ་རྐན་ནས་ནུ་མའི་གོང་ཡན་ཆད་
ལ་ཨཱཿ་དང༌། སྙིང་ག་མན་ཆད་ཐམས་ཅད་ལ་ཧཱུཾ་གིས་བྱ་བ་དང༌། དམིགས་པ་དང་གནད་ཐམས་ཅད་འདྲ་བས་
ཐོན་ནོ། །ཡི་གེ་སོ་སོའི་བྱ་བ་ནི། མགོ་ན་བ་ལ་ས་སྣ་མང་པོའི་དྭགས་བྱ་ཞིང༌། གྷ་དབུགས་ཀྱིས་ཐུབ་ཐང་བཟླས་
ཏེ། ཕྱིར་གདོན་པ་དང༌། ནང་དུ་རླུང་བསྐྱིལ་བ་ནི་གོང་དང་འདྲའོ། །རྨའི་ནད་ལ་དང་པོ་ཁྲག་གཅད་པ་ནི། ཨཱོྃ་
སུ་ཏྲ་ཕཊ་ཅེས་བདུན་བཏབ་པས་ཆོད་པ་དང༌། རླུང་སེམས་ནམ་མཁར་གཏད་དེ་དྲི་ཆུའི་དྭངས་མ་དྲོད་མ་ཡལ་
ས་སྦྱིན་པོ་བསྲེས་ཏེ་བྱུགས་ལ། གྷ་དཀར་སེར་བསམ་ནས་བདུད་རྩི་བབས་པས་སོས་པར་བསམས་ལ།
གྷ་མང་དུ་འདོན་ཞིང་སྐབས་སུ་དྲི་ཆུས་བཀྲུས་པས་འཚོའོ། །རོ་སྟོད་ན་བ་ལ་ལུས་འདར་བཤང་དུ་བྱེད་ཅིང༌།
ཧ་དྲག་པོ་བརྗོད་པའམ། ཡཾ་མང་དུ་བཟླས་ཤིང་རྒྱུ་མ་གྱེན་ལ་འུབ་ཀྱིས་དྲང་ཏེ། རླུང་དང་བསྲེས་པས་ཕན་ནོ། །
རྐང་པ་ན་བ་ལ་ཡན་ལག་འགལ་མེ་ལྟར་བསྐོར་ཞིང་ཕུ་བརྗོད་དོ། །མིག་ན་བ་ལ་དྷ་དང༌། རྣ་བ་ལ་མཾ་དང༌། སྣ་
ལ་ཛ་དང་། ལྕེ་ལ་ཊཾ་དང་། ལུས་ཀྱི་དབང་པོ་ལ་ཤའོ། །ཁོལ་བུར་གཟེར་བ་དང་ཕོ་ལོག་དང་། སྐྲན་བྱུང་བ་

ལ་རླུང་སེམས་ལྟེ་བར་གཏད་ལ་རཾ་བརྗོད་དོ། །ཕོ་བ་འཁྲིལ་བའམ་འབྱམས་པ་ལ་ལག་པས་མཉེ་ཞིང་ཀྵ་བརྗོད་
པའོ། །གློ་མཆིན་ན་བ་དང༌། ཡི་ག་འཆུས་པ་དང་གློ་ལྡང་བ་རྣམས་ལ་ཀ་གདོན་ཞིང་རླུང་ཕྱིར་འཕངས་སོ། །
སྙིང་རླུང་དང༌། སྨྱོ་ནད་དང༌། བརྒྱལ་འབོག་ཅན་ལ་ཁུ་ཚུར་སྙིང་གར་བརྡུང་བ་དང་རླུང་ཕྱིར་འཕངས་པ་དང༌།
བྷ་དྲག་པོ་བརྗོད་པ་གསུམ་དུས་གཅིག་ཏུ་བྱས་པའི་མཐར་རླུང་ནང་དུ་གཟུང་ངོ་། །མཁལ་མ་འཁྲས་པ་དང༌།
ཡན་ལག་བཤལ་བ་དང༌། གཞོག་མི་བདེ་བ་དང༌། རྩ་སྦྲིད་པ་དང༌། མཁྲིས་པའི་ནད་རྣམས་ལ། ཆུའི་འགྲམ་
དུ་ཕཊ་བརྗོད་ཅིང༌། ནད་རྣམས་ཕཊ་ལ་འདུས་པ་ཆུའི་དཀྱིལ་དུ་སོང་བར་བསམ་ཞིང༌། ཁ་སྣ་ཆུ་ངོས་ལ་གཏད་
དོ། །སྐབས་སུ་ཚ་དང་ས་སྣའི་དུགས་བྱའོ། །རྐང་པ་ཁོལ་བུར་ན་བ་དང༌། ཚིགས་ལ་ཆུ་སེར་ཁོལ་བུར་ཞུགས་
ཏེ་ན་བ་དང༌། སྒུར་བ་དང་ཞ་འཁུམས་ཐམས་ཅད་ལ་ལག་པ་གཡས་གཡོན་རལ་གྲི་བསྐོར་བའི་ཚུལ་དུ་བྱ་སྟེ།
ཨེ་དྲག་ཏུ་བརྗོད་པའོ། །སྐྲངས་པ་དང་ཤ་རོ་དང༌། ལྷོག་འབྲས་དང༌། སྤྲུལ་དང་སྡིག་པ་ལ་སོགས་པས་ཟིན་ན་
དྲི་ཆེན་བྱུགས་ཏེ། རླུང་འཕངས་ལ་ཨཱུ་རིང་པོ་བརྗོད་པའོ། །ཆུ་དང་དྲི་མ་འགགས་ན་སྒལ་ཚིགས་ཁུ་ཚུར་གྱིས་
བརྡུང་ཞིང་མཉེས་ཏེ་བཾ་བརྗོད་པའོ། །སྐད་འགགས་ན་རླུང་གྱེན་ལ་དྲངས་ཏེ་ཨཱི་བརྗོད་དོ། །དེ་ཐམས་ཅད་ཀྱི་
ཚེ་ཚ་གྲང་གི་ནད་གང་ཡིན་ངོས་གཟུང་ལ། རླུང་དང་ཡི་གེའི་ཁ་དོག་དང་རེག་བྱ་སྔ་མ་ལྟར་ཤེས་པར་བྱ་སྟེ་གདོན་
པ་ཡིན་ནོ། །དེ་ལྟ་བུའི་ཐབས་ཀྱང་ལན་བདུན་ནམ། ཉེར་གཅིག་གམ། ལོ་གྲངས་སམ། བརྒྱ་རྩ་བརྒྱད་དུ་བྱས་
པས། མི་ཐོན་མི་སྲིད་པས་ན་འབད་པས་བྱ་བ་གལ་ཆེའོ། །ལན་རེ་ཙམ་གྱིས་ནི་མི་འགྲུབ་པས་ཤིན་ཏུ་མང་བར་
བྱའོ། །གཞན་ཡང་བདེ་ཆེན་འཁོར་ལོར་ༀ། ལོངས་སྤྱོད་འཁོར་ལོར་ཨཱཿ། ཆོས་ཀྱི་འཁོར་ལོར་ཧཱུཾ། སྤྲུལ་པའི་
འཁོར་ལོར་སྭཱ། བདེ་སྐྱོང་འཁོར་ལོར་ཧྭ་བསམས་ཏེ། ཚ་གྲང་གི་བྱེ་བྲག་ཤེས་པས། སྔ་མ་ལྟར་ལུས་ཕྱི་ནང་གི་
ནད་ལ་རླུང་དང་ཡི་གེ་བརྗོད་ནའང་སེལ་ལོ། །ཡང་གཞོགས་གཡས་ཐམས་ཅད་ལ་སྤྱི་བོ་ནས་རྐང་པ་གཡས་
ཀྱི་མཐེ་བོང་གི་བར་དུ་ཚོན་རེ་བཅལ་བར། ཀ་ཁ་ག་གྷ་ང༌། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་
བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵ་རྣམས་བསམ་ཞིང༌། གཡོན་ལ་འཁྱིད་རེའི་སར། ཨ་ཨཱ། ཨི་ཨཱི། ཨུ་ཨཱུ།
རྀ་རཾ། ལྀ་ལྀ། ཨེ་ཨཻ། ཨོ་ཨཽ། ཨཾ་ཨ། རྣམས་བསམ་སྟེ་སྔ་མ་ལྟར་འཁྱིད་གང་རེའི་ས་ཚོད་རྩིས་པ་དེའི་ཕྱི་ནང་
གི་ནད་བྱུང་སར། སྔ་མ་བཞིན་བྱས་པས་ནད་ཐམས་ཅད་ལས་གྲོལ་བར་ངེས་པ་ཡིན་ནོ། །དེ་ལྟར་ནད་འདོན་
གནད་ཀྱི་གདམས་པ་འདི། །དུམ་དུམ་ཁྲིགས་དང་དུས་བཞི་མཉམ་སྦྱོར་སོགས། །ཟབ་མོའི་དོན་བསྡུས་ཉམས་
སུ་བླང་པའི་གནད། །གཅིག་ཏུ་དྲིལ་ནས་ལེགས་པར་བཀོད་པ་ཡིན། །བདག་གིས་གནད་འདི་མྱོང་བས་ཡིད་

ཆེས་ཤིང༌། །གཞན་ལ་བསྟན་པས་ནད་ལས་རྣམ་པར་གྲོལ། །དེ་ཕྱིར་ཟབ་མོའི་གནད་འདི་གཅེས་པས་ན། །
མངོན་སུམ་སྒོམ་པའི་གྲོགས་སུ་བཅང་བར་གྱིས། །དགེ་བ་དེ་ཡིས་མ་ལུས་འགྲོ་བ་ཀུན། །ནད་ཆེན་སྲིད་པའི་
ཉོན་མོངས་ལས་གྲོལ་ཏེ། །བདུད་རྩིའི་བདག་པོ་དྲང་སྲོང་སྲེད་མེད་བུ། །རྒྱལ་བའི་གོ་འཕང་མཐའ་ཡས་ཐོབ་
པར་ཤོག །གསང་བ་སྙིང་ཏིག་གི་གནད་ལས་རྟེན་གཞི་ལུས་ཀྱི་གེགས་སེལ་བདུད་རྩིའི་ལྗོན་ཤིང་ཞེས་བྱ་བ་
ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་བཀོད་པ་རྫོགས་སོ། ། ། །
བརྟེན་པ་སྒོའི་གེགས་སེལ་སྒྲོན་མ་སྣང་བྱེད་བཞུགས་སོ། །
སྐྱེ་མེད་མཁའ་ལ་ཐུགས་རྗེའི་སྤྲིན་འཁྲིགས་པས། །འགྲོ་བའི་ནད་གསོ་སྨན་པའི་རྒྱལ་ལ་འདུད། །སྒོ་ཡི་གནད་
ལས་ཡེ་ཤེས་འཆར་བས་ན། །དེ་ཡི་གེགས་སེལ་སྒྲོན་མ་གསལ་བྱེད་བྲི། །ཆོས་ཉིད་འོད་གསལ་གྱི་དགོངས་པ་
ནི། ཐུགས་ཀ་དཔལ་གྱི་བེའུའི་བུམ་པ་ན་གནས་པ་ལས་རྩ་ལམ་དར་དཀར་གྱི་སྐུད་པ་ནས། རྒྱང་ཞགས་ཆུའི་
སྒྲོན་མ་གསལ་བའི་ཕྱིར་སྒོའི་གནད་མིག་ཡིན་པས་དེ་བཅོས་པའི་ཐབས་ལ་འབད་པར་བྱ་བ་ལ་གཉིས་ལས།
དང་པོ་ནང་གི་སྨན་སྦྱར་བ་ནི། ཟླ་བ་ཕྱེད་པའི་མིག་སྨན་བསྟན་པ་སྟེ། རྩ་ཨ་ཝ། སྔོ་རྟག་ཏུ་ངུ་། གོ་སྙོད་པ་ལྕ་
བ། ར་མོ་ཤག་གི་རྩ་བ་རྣམས་ཞིབ་པར་བརྡུངས་ཏེ་བ་གསར་གྱི་འོ་མ་ཕུལ་བཅུ་དྲུག་གི་ནང་དུ་ཐིམ་པར་གདུས་
ལ་ཚ་ཤས་ཆེ་ན་བཟང་དྲུག་དང༌། གྲང་ཤས་ཆེ་ན་བུར་དཀར་དང༌། སྙོམས་ན་སེང་ལྡེང་དང་ཙནྡན་དཀར་དམར་
དྲུག་ཁྱོར་གང་ཙམ་བཏབ་ནས་མཛོ་མོའམ་བ་གསར་གྱི་ཞུན་མར་གྱི་སྲང་ལོ་གྲངས་ཙམ་དུ། བྱ་མོ་ནག་མོའི་
སེར་སྒོང་སྦྱར་བའི་སྨན་མར་ཐུར་མགོ་རེ་ཚེས་བཅུ་དྲུག་གི་ཐོ་རངས་བཞིན་ཟོས་པས། མིག་གསལ་ཞིང་འགྲིབས་
པའང་ཕྱེད་པ་ཡིན་ནོ། །ཕྱིས་མིག་ལ་ནད་གང་ཡང་མི་འབྱུང་ངོ་། །ཡང་རྩ་ཨ་ཝ། རྟག་ཏུ་ངུ༌། ཅོང་ཞི། བྲག་
ཞུན། སྦྲུལ་སྔོ་ཁྲའི་ཤ འབྲས་བུ་གསུམ། དོམ་མཁྲིས། དྲིའུའི་མཁྲིས་པ། མིའི་མཁྲིས་པ། འུག་པའི་མཁྲིས་པ།
ཁྱི་ནག་གི་མཁྲིས་པ། རྟ་ནག་གི་མཁྲིས་པ་རྣམས་སྨན་སྦྲང་དང་སྦྱར་ཏེ། རིལ་བུའམ། སྨན་མར་ཤ་རིལ་ཙམ་
རེ་ལྟོ་སྟོང་ལ་ཟོས་ན་ཤའི་སྤྱན་དང་ལྡན་ཞིང༌། རི་བྲག་ལ་སོགས་པ་ཟང་ཐལ་དུ་མཐོང་ཞིང༌། རྡོ་རྗེ་ལུ་གུ་རྒྱུད་
གསལ་བར་འགྱུར་རོ། །གཉིས་པ་ནི་ཕྱིའི་སྨན་བྱུག་ཅིང༌། སྔགས་དང་རྟེན་འབྲེལ་གྱིས་བཅོས་པའི་ཐབས་ལ།
ཤ་འཛེར་ལ་ལྟོ་སྟོང་ལ་ཟན་དྲོན་མར་ཅན་གྱི་རླངས་པས་མིག་ལ་བདུགས་ལ། ༀ་སྲིན་ལོང༌། ཞེས་ཉེར་གཅིག་

བཟླས་ཏེ་ཁར་བཅུག་པས་སེལ་ལོ། །ལིང་ཐོག་ལ། གླ་རྩི། ཀ་ར། ཅུ་གང༌། ཞུན༌ཐིག༌ལེ་རྣམས་རྩི༌བཞིན་
བཏགས་ལ། ཁབ་མིག་རེ་ཙམ་གདབ་ཅིང། ཨཱོྃ་ལྷིང་ལྷིང་ཐོག་ཐོག་ཨ་ཙ་ལི་སྭཱ་ཧཱ། ཞེས་བརྒྱ་རྩ་བརྒྱད་བཟླས་
པའི་མཆིལ་མ་ལྕེ་རྩེ་ནས་ཕུག་རོན་གྱི་དང་རུས་བླངས་ལ་ལིང་ཐོག་གི་སྟེང་དུ་བྱུགས་པས། དཀར་ཉིལ་སྤྲིས་
བཞིན་བྱུང་བ་ཕུག་རོན་དང་རུས་འཕྱག་གོ །མིག་ཏུ་རྡུལ་དང་གྲ་མ་སོང་ན། ཨོཾ་ཡ་མ་ད་ན་ཏིང་སྭཱ་ཧཱ། ཞེས་
ཉེར་གཅིག་གདབ་པས་ཕྱིན་ནོ། །སྐམ་ཚག་དང་། དམར་ཚག་དང༌། སྐྱ་རིབ་ལ། རག་ཐལ་དང༌། ཐོད་ལེ་ཀོར་
ཞིབ་མོར་བྱས་པ་འོ་སྤྲིས་དང་སྦྱར་ཏེ་བྱུགས་པས་སེལ་ལོ། །དགོངས་མོ་ཉལ་དུས་ལྟེ་ཁུང་དུ་མར་གྱིས་མཉེས་
ན་སྐམ་ཚག་དང་མཆུ་རེངས་པ་སེལ་ལོ། །གོ་སྙོད་དང་གླ་རྩིའི་ཆུས་དགོངས་མོ་ལྟེ་ཁུང་དུ་བུགས་ན་མིག་གསལ་
ཞིང༌། གངས་ལ་ཕྱིན་ཀྱང་མིག་ཕྱིད་པར་མི་འགྱུར་རོ། །རྒྱུན་དུ་ནམ་ཞོགས་ལག་མཐིལ་གཉིས་ཀྱིས་མིག་ཕུར་
ནས་ཆུ་གཙང་མ་ཐོག་མར་མིག་ལ་འདེབས་ཐབས་སུ་ཁྲུས་བྱས་ན། མིག་གི་སྒྲིབ་ཤ་བཅད་ཅིང་བཀྲུས་པ་ཞེས་
བྱ་སྟེ། སྐྱ་རིབ་མི་འབྱུང་ཞིང་གསལ་ལོ། །འོ་མ་དང་སྐྱེར་བའི་ཁན་དྷ་དང༌། གཟི་རྙིང་ནག་ཁྲའི་བྱེ་མ་དང༌། བྱ་
མོ་ནག་མོའི་སེར་སྒོང་བཞི་སྦྱར་ཏེ། ཚེས་གཅིག་དང༌། གནམ་གང་དང༌། ཉའི་ཐོ་རངས་བཞིན་དང་པོར་ཆུ་གྲང་
གིས་མིག་དང༌། གདོང་བཀྲུས་ནས་སྨན་བྱུགས་ཏེ། འོ་སྐོལ་དུ་ཤིང་མངར་བཏབ་ལ་འཐུང་ན། མིག་མི་འགྲིབ་
ཅིང་འོད་སྣང་གསལ་བར་འཆར་རོ། །རྡོ་སྤུར་ལེན་དང༌། སྦྲང་དཀར་སྦྱར་ཏེ་བྱུགས་ན། སྐྱ་རིབ་དང་འགྲིབས་
པ་ཀུན་སེལ་ལོ། །ཤེལ་དང༌། ཐོད་ལེ་ཀོར་དང༌། ག་པུར་དང༌། གླ་རྩི་རྣམས་ཀྱི་ཕྱེ་མ་ཁྱེའུ་ནུ་འཐུང་གི་འོ་མ་
དང་སྦྱར་ཏེ། བྱུགས་པས། འོད་སྣང་མཆེད་པ་རྒྱ་ཆེར་འགྱུར་རོ། །རྡོ་སྨུག་པོ་སྦལ་རྒྱབ་དང་། རམས་པའི་རྩ་བ་
དང༌། པུ་ཤེལ་རྩེ་དང༌། ཞུན་ཐིག་ལེ་དང༌། ས་རམ་རྩི་དང༌། ལྕགས་ཕྱེ་དང༌། ག་པུར་རྣམས་ཆ་མཉམ་པ་རྩི་
བཞིན་བྱས་ཏེ། བུ་ཁྱེའུ་ནུ་འཐུང་གི་འོ་མ་དང་སྦྱར་བ་ཐིགས་པ་རེ་བླུགས་ན། ཞག་བདུན་གྱིས་མིག་འགྲིབས་
པ་ཀུན་ཕྱེད་དོ། །བ་ནག་མོའི་ཆུ་བྲེ་གསུམ་གདུས་པ་ཕུལ་གང་དུ་སོང་བར། གླ་རྩི། ལྕགས་ཕྱེ་དོམ་མཁྲིས། ཀ་
ར་རྣམས་སྦྱར་ཏེ་ཁན་དྷ་བྱས་ཏེ་ཐིགས་པ་རེ་བླུགས་ན་འགྲིབ་པ་དང༌། སྐྱ་རིབ་ཐམས་ཅད་སེལ་བར་བྱེད་དོ། །
སྤྱོད་ལམ་ཐམས་ཅད་དུ་དྲག་ཤུལ་དང༌། མི་ཐེག་པ་འདེགས་པ་དང། ཁམས་ཉམས་པ་རྣམས་སྤང་ལ། དགོངས་
མོ་སྐབས་སུ་ལྟག་ཁུང་དུ་མར་གྱིས་བྱུགས་ནས་མཉེ་བ་དང༌། འོ་མ་སྐོལ་བ་ལྟོ་སྟོང་ལ་གཏང་བ་དང༌། ཨ་རུ་ར་
རྒྱ་གར་མ། གོ་སྙོད། རྩ་ཨ་ཝ། རྟག་ཏུ་ངུ་། སྦྲུལ་ཤ་རྣམས་སྦྲང་དཀར་ཆུ་བཅད་དུ་སྦྱར་ལ། ཤ་རིལ་ཙམ་རེ་ལྟོ་
སྟོང་ལ་ཟོས་ནས་ཁྲུས་བྱས་ན། མིག་བྱིས་པ་ལོ་བརྒྱད་པ་ལྟར་གསལ་ཞིང་ཤེད་སྐྱེ་བ་ཡིན་ནོ། །སྲིན་བུ་མེ་ཁྱེར་

དང༌། ལྷང་མ་ལྷང་ཚེར་དང༌། བྱ་མོ་ནག་མོའི་སེར་སྒོང་བསྲེས་པ་མིག་གི་སྟེང་དུ་བྱུགས་ལ། ཨཱོྃ་ཆེན་ཀོང་ཆེན་
བྷ་ཧན་ཞུ་ཆེན་ཞུ། ཧན་གྷ་མེ་སྟོན་ཡཾ། ཞེས་འབུམ་བཟླས་པ་ན་ཡེ་ཤེས་ཀྱི་སྤྱན་གསལ་བས། འོད་སྣང་སྣ་ཚོགས་
སུ་འཆར་ཞིང༌། འོད་སྐོར་ཕོར་བ་ཙམ་འཆར་བར་འགྱུར་རོ། །རྫས་མེད་ཀྱང་ཞག་རེ་བཞིན་བརྒྱ་རྩ་རེ་བཟླས་
ན་སྣང་བ་གོང་འཕེལ་དུ་འཆར་རོ། །དེ་ལྟར་སྣ་ཚོགས་ཟབ་མོའི་ཐབས་མང་པོས། །སྒྲོན་མ་གསལ་བྱེད་ཡེ་
ཤེས་གོང་འཕེལ་བ། །ཕྱི་རབས་དོན་དུ་ཡི་གེར་བཀོད་པ་དེས། །འགྲོ་ཀུན་ཡེ་ཤེས་སྤྱན་དང་ལྡན་པར་ཤོག །
བླ་མ་ལས་རྙེད་རང་གིས་མྱོང་བའི་གནད། །འཕྱུགས་མེད་ལག་ཁྲིད་རབ་ཏུ་གསལ་བ་འདི། །མངོན་སུམ་དོན་
ལ་བལྟ་བའི་གྲོགས་ཡིན་པས། །མེད་དུ་མི་རུང་གུས་པས་གཅེས་སྤྲས་ཀྱིས། །རང་གཞན་སྒྲོན་མ་འདི་ཡིས་
གསལ་བྱེད་ཅིང༌། །མྱུར་དུ་འོད་གསལ་དགོངས་པ་མཐར་ཕྱིན་འགྱུར། །དེ་བས་ཐབས་འདི་སྙིང་བཞིན་གཅེས་
པར་ཟུང༌། །དེ་ལྟར་བཀོད་པས་འོད་གསལ་ཆེས་གསལ་ཤོག །གསང་བ་སྙིང་ཏིག་གི་གནད་ལས། རྟེན་པ་སྒོའི་
གེགས་སེལ། སྒྲོན་མ་གསལ་བྱེད་ཅེས་བྱ་བ། ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་
བཀོད་པ་རྫོགས་སོ། ། ། །
རིག་པ་སེམས་ཀྱི་གེགས་སེལ་ཡེ་ཤེས་དྲི་མེད་བཞུགས་སོ། །
ཕན་བདེའི་སྤྲིན་གཙང་ཡེ་ཤེས་ཆར་འབེབས་པ། །ཀུན་མཁྱེན་སྨན་པའི་གཙོ་ལ་ཕྱག་འཚལ་ཏེ། །འོད་གསལ་
གནད་དུ་བསྣུན་པའི་རྣལ་འབྱོར་པས། །རིག་པ་ཡེ་ཤེས་གེགས་སེལ་བྲི་བར་བྱ། །དེའང་མངོན་སུམ་སྙིང་པོའི་
དོན་སྒོམ་པའི་ཚེ། སོ་སོ་རང་གི་རིག་པའི་ཡེ་ཤེས་ངོ་བོ་རང་བཞིན་ཐུགས་རྗེའི་སྙིང་པོ་ཅན། སྙིང་ག་ན་གནས་
པའི་གདངས་ཉམས་སུ་བླངས་པས། རིག་པ་དངོས་འཕོ་འགྱུར་མེད་པ་ནང་གི་དབྱིངས་རིག་འདུ་འབྲལ་མེད་
པས་སྐུ་གསུམ་ལྷུན་གྱིས་གྲུབ་པའི་ངང་ལ་གནས་པ་ནི་གནད་འཕྱུགས་པ་མེད་པ་སྟེ། སྐད་ཅིག་གིས་གདོད་མའི་
གཞི་ལ་ཕྱིན་ནས། སྟོང་གསལ་རང་བྱུང་གི་ཡེ་ཤེས་ལ་གནས་པ་ཡིན་ནོ། །དེའང་ལུས་གནད་དང༌། གཟིགས་
སྟངས་གཅུན་ཏེ་བསྒོམས་པས། ལས་དང་པོ་པ་ཁ་ཅིག བྱིང་ནས་ཚད་པ་ཤེས་ཆེ་བས་གཉིད་རྨུགས་སུ་གྱུར་ན།
གསལ་སྟོང་གི་ཡེ་ཤེས་ཉམས་ཏེ། གཏི་མུག་ཏུ་རྨུགས་པ་ཡིན་པས། བྱིང་བ་བསེང་པའི་ཐབས་ནི། ཉི་གྲིབ་ཀྱི་
མཚམས་སུ་འདུག་སྟེ། རིག་པ་ཧུར་བཏོན་ལ་གཟིགས་སྟངས་བསྐྱེད་དེ་བལྟ༌ཞིང༌། སྐབས་སུ་ཆུ་གྲང༌མོས་

གདོང་དག་པར་བཀྲུ་ཞིང༌། ཕྱོགས་མཐོ་ལ་གནམ་རྒྱ་ཡངས་སར་བསྒོམས་པས་བསེང་ཞིང་། ཧ་དང་ཨ་མང་དུ་
བརྗོད་ལ། རླུང་ཕྱིར་གཟུང་བ་ཤིན་ཏུ་གཅེས་སོ། །དེ་ནས་གསལ་སྟོང་དྭངས་ལ་མི་གཡོ་བ་འབྱུང་ངོ༌། །ཡང་
འོད་སྣང་ལ། བལྟས་ཀྱང་སེམས་འཕྲོ་ན། རླུང་ནང་དུ་བཟུང་ལ་མིག་ཕྱིར་བལྟ། རིག་པ་སྙིང་གར་ཨ་དཀར་པོ་
གསལ་ཞིང་འཚེར་བ་གཅིག་ལ་གཏད་པས། སྤྲོ་བསྡུ་མེད་པའི་ཤེས་པ་དངས་གསལ་འགགས་པ་མེད་པ་འཆར་
རོ། །སྐབས་སུ་ནགས་ཁྲོད་དང་དམའ་ཞིང་འཐབས་སར་བསྒོམ་པ་གནད་དོ། །ཡང་ནམ་མཁའ་ལ་རྒྱང་རིང་
པོར་བལྟས་པས། འོད་སྣང་ཡང་མ་མཐོང༌། མིག་ཤེས་ཀྱང་ངན་ན། ཟིམ་བུས་སྨིན་མཚམས་སུ་བལྟས་པས།
སྣང་བ་སྣ་ཚོགས་སུ་འཆར་ཏེ། དེར་གཏད་ནས་བསྒོམས་པས་མིག་གསལ་ལ་སྣང་བ་གསལ་བ་ནི་གནད་དམ་
པའོ། །ཡང་སྣང་བའི་ཉམས་ལ་སྤྲོས་པར་མཐོང་ནས་ཨ་འཐས་སུ་སོང་བ་དང་། སྟོང་ཉམས་ལ་ཞེན་པ་བྱུང་ན།
སྐུ་དང་ཡེ་ཤེས་དབྱེར་མེད་ཟུང་འཇུག་གི་དགོངས་པ་ལ་ཡིད་ཆེས་བྱ་ཞིང༌། རྣམ་རྟོག་ཅུང་ཟད་མགོ་ནོན་པའི་
སེམས་གནས་ཙམ་ཁམས་གོང་མའི་བག་ཆགས་སོག་བྱེད་དུ་བསྟན་པ་ཡིན་ལ་རྟོག་པས་རྟོག་པ་ལ་བལྟ་བ་དང་།
རྣམ་རྟོག་གི་དྲ་བ་ལས་མ་འདས་པས་འཁོར་བའི་བག་ཆགས་སུ་བསྟན་པ་རྣམས་ཀྱི་རྒྱུ་མཚན་ཡིད་ལ་བྱས་པས་
སེལ་ལོ། །ཡང་སྣང་ཉམས་ལ་ཞེན་ན་གང་སྣང་རྨི་ལམ་སྒྱུ་མར་ཐག་གཅད། སྣང་སྟོང་བདེན་མེད་ཟང་ཐ
ལ་བཟླ། མཐར་ཞེན་འཛིན་འཁྲུལ་པ་མེད་པར་གཏན་ལ་དབབ། གང་སྣང་བདེན་མེད་ཟང་ཐལ་དུ་རྩལ་སྦྱོང་
ངོ་། །ཡང་སྣང་བ་ལ་བལྟས་པས་སེམས་གནས་ཙམ་པ་ལས། སྣང་རིག་གི་སྟེང་དུ་རང་གསལ་སྟོང་པའི་ཆོད་མ་
བྱུང་བར་འཐས་ན། སྣང་སེམས་བསྲེ་མ་ཤེས་པའི་སྐྱོན་ཡིན་པས་ཅིར་སྣང་སྟོང་གཟུགས་ལྟར་རང་སྣང་བདེན་
མེད། ཟང་ཐལ་འཛིན་མེད། ཡེ་སྟོང་རྩ་བྲལ། མེད་སྣང་སྣ་ཚོགས་སུ་དཔེ་དོན་སྦྱར་ཞིང་ཕྱི་སྣང་བའི་ཡུལ་ཐམས་
ཅད་བདེན་མེད་འལ་འོལ་དུ་རྩལ་སྦྱོང༌། ནང་འགྱུ་བའི་སེམས་ཀྱང་ཤར་ཤར་འདྲ་ཡང༌། ངོས་གཟུང་མེད་པར་
བར་སྣང་གི་འཇའ་ཚོན་ལྟར་ཐག་གཅད། རང་གསལ་སེམས་གནས་ཀྱི་སྒོམ་པ་དེའང་སྣང་གཟུགས་ལྟར་རིག་
པའི་རང་གདངས་རང་གནས་ཆེན་པོ་མཐའ་གྲོལ་གཅིག་ཏུ་རྩལ་སྦྱངས་ཏེ། གང་ལའང་ཞེན་འཛིན་དང༌། བདེན་
ཞེན་མེད་པ་རྨི་ལམ་འཁྲུལ་པའི་སྣང་བ་ཙམ་དུ་མོས་པ་བྱའོ། །མདོར་ན་རང་བྱུང་ཡེ་ཤེས་ཀྱི་ངོ་བོ། རང་སར་
གནས་པས། དགོངས་པ་ནམ་མཁའ་ལྟ་བུར་སྟོང༌། གསལ་སྤྲོས་པ་དང་བྲལ་བ་ཁོང་ནས་ཤར་བ་ནི། གནས་
ལུགས་རྫོགས་པ་ཆེན་པོའི་དོན་ལ་དབང་འབྱོར་སྟེ། བྱིང་རྒོད་དང་། མཐར་འཛིན་དང་། རྩོལ་སྒྲུབ་དང་། སྤང་
གཉེན་གྱི་འཁྲིས་མ་ཞུགས་པར་རིག་གེ སེང་ངེ་། ཝལ་ལེ། ཡེ་རེ། སྣང་ངེ་། ཕྱམ་མེ། ཁྱབ་བེ། བརྡལ་ལེ།

ཕྱིར་སྣང་འོད་གདངས་ལ་མིག་གིས་བལྟས་ཀྱང༌། བློའི་འཛིན་པ་མ་ཞུགས། ནང་གནས་ཏིང་ངེ་འཛིན་ལ་ངང་
གིས་གནས་ཀྱང༌། ཆགས་ཞེན་གྱི་ཉམས་ཀྱིས་མ་བསླད། ཕྱི་ནང་བར་གསུམ་ཕྱམ་གདལ་ནམ་མཁའ་ལྟ་བུའི་
ངང་དུ་གནས་པ་ནི། མངོན་སུམ་སྙིང་ཏིག་གི་དགོངས་པ་མ་ནོར་པ་ལ་བློ་འཇོག་པ་ཞེས་བྱའོ། །དེའི་ཚེ་ཀུན་
གཞི་རྣམ་ཤེས་དང་བཅས་པའི་སེམས་དང་། ཉོན་ཡིད་ཡིད་ཤེས་དང་བཅས་པའི་ཡིད་དང་། སྒོ་ལྔ་སོ་སོར་ཞེན་
པའི་རྣམ་པར་རྟོག་པ་དང་བྲལ་བ། འོད་གསལ་ཡེ་ཤེས་ཀྱི་ཏིང་ངེ་འཛིན་ལས་མི་གཡོ་ཞིང༌། རྣམ་པ་མ་དོར་བ་
ནི་ཐུགས་རྗེའི་གསང་བའོ། །དེའང་སེམས་དང་བྲལ་བས་བསམ་གཏན་གྱི་བག་ཆགས་རང་ཟད་དེ། གཟུགས་
སུ་སྐྱེ་བའི་ལས་མེད། ཡིད་རྟོག་མེད་རྩེ་གཅིག་པ་ཙམ་དང་བྲལ་བས། གཟུགས་མེད་དུ་སྐྱེ་བའི་མཐའ་སྟོང༌།
རྟོག་བཅས་གཟུང་འཛིན་དང་བྲལ་བས་འདོད་པར་སྐྱེ་བའི་ལས་མེད། མ་དག་པའི་ས་རྡོ་རི་བྲག་ལ་སོགས་པ་
ཕྱི་འཁྲུལ་པའི་མཐོང་བྱེད་མིག་གི་རྣམ་ཤེས་ལ་སོགས་པ་ལྔ། འོད་གསལ་ལ་བལྟས་པས་རང་འགགས་ཤིང་
བྲལ་བས་འཁོར་བར་སྐྱེ་བའི་ཡུལ་བག་ཆགས་ཀྱི་གཞི་སྟོངས་ཏེ། འཁོར་བར་སྐྱེ་མཁན་འཁྲུལ་བའི་སེམས།
སྐྱེ་ཡུལ། སྐྱེ་བྱེད་བག་ཆགས་གསུམ་མེད་པས་ཚེ་གཅིག་གིས་སངས་རྒྱས་ཐོབ་པའི་གནད་དོ། །བསྡུ་ན་རིག་པ་
ཡེ་ཤེས་ཀྱི་གོལ་ས་དང༌། སྒྲིབ་པ་སེམས་སུ་ཤར་བས་ན། ལྟ་སྟངས་གཟིགས་སྟངས་ལ་སོགས་པས་སེམས་
འགགས་ཡེ་ཤེས་མི་གཡོ་སྣང་རིག་འཛིན་མེད་ཆེན་པོར་ལ་བཟླ་བ་ནི། གསང་བ་སྙིང་ཏིག་གི་དགོངས་པ་མཐར་
ཐུག་པ་ཡིན་ནོ། །མདོ་རྒྱུད་ཐམས་ཅད་ནས་བག་ཆགས་སེམས་ལ་བརྟེན་པས་རྟོག་མེད་དུ་བཞག་པ་དང༌།
བདེན་གཉིས་ལས། སེམས་དང་སེམས་བྱུང་ཁམས་གསུམ་པའི༌། །སྒྲོ་བཏགས་རྣམ་པ་ཅན་རྟོག་ཡིན། །ཞེས་
པ༌དང༌། འཇུག་པ་ལས། སེམས་འགགས་པ་དེ་ཡིས་སྐུ་མངོན་སུམ་མཛད། །ཅེས་པ་ལ་སོགས་པ་གསུངས་
པས། རྣམ་པར་མི་རྟོག་པའི་ཡེ་ཤེས་འདོད་ཀྱང་། ཁྱད་ཕྱེ་བ་ནི་འདི་ལྟ་བུ་གཞན་མེད་དེ། སེམས་འགགས་ནས་
བེམས་པོ་དང་འདྲ་སྙམ་དུ་ཞེན་པ་སྟེ། རིག་པའི་ཡེ་ཤེས་མི་འགགས་ཅིང་གསལ་བའི་གནད་མ་ཤེས་པས་རྨོངས་
པ་ཡིན་ནོ། །འདི་ནི་སེམས་འགགས་པ་དང༌། ཡེ་ཤེས་གསལ་བས་མ་ནོར་བའི་སྒོམ་བྱེད་པ་ཐམས་ཅད་ཀྱི་
དུས་ན་དེ་ལྟར་འདོད་པ་ཡིན་ནོ། །བླ་མེད་སྙིང་པོའི་ཐེག་པ་མཆོག་གི་ལམ། །ཇི་བཞིན་བཤད་ལས་དེང་སང་
བསོད་ནམས་ཤིག །ཐོབ་པ་དེ་ཡིས་བདག་དང་འགྲོ་བ་ཀུན། །མ་ལུས་ཉེར་ཞི་སྤྲོས་ཀུན་བྲལ་བར་ཤོག །
གསང་བ་སྙིང་ཏིག་གི་གནད་ལས། རིག་པ་སེམས་ཀྱི་གེགས་སེལ་ཡེ་ཤེས་དྲི་མེད་ཅེས་བྱ་བ། ཐེག་པ་མཆོག་
གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་བཀོད་པ་རྫོགས་སོ། ། །།

བླ་མ་ཡིད་བཞིན་ནོར་བུ་བཞུགས་སོ། །
བྱིན་རླབས་རྩ་བའི་བླ་མ་ལ། །དང་པོ་ཉིད་དུ་ཕྱག་འཚལ་ཏེ། །གསང་སྔགས་ཉེ་ལམ་ཟབ་མོའི་གནད། །བླ་མ་
ཡིད་བཞིན་ནོར་བུ་བྲི། །དང་པོ་ཁོ་ནར་དབེན་ཞིང་ཉམས་དགའ་བའི་གནས་སུ་དམིགས་པའི་རྟེན་བླ་མའི་སྐུ་
འདྲ་ཡོད་ནའང་བཀྲམ་ལ། ཕྱི་ནང་གི་ཚོགས་མཆོད་བཤམས་ཏེ། སྟན་བདེ་བ་ལ་འདུག་ནས། སྐྱབས་སུ་འགྲོ་
བ་དང་བྱང་ཆུབ་ཏུ་སེམས་བསྐྱེད་ལ། ཨཱོྃ་ཤུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ་གིས་སྟོང་པར་བསམ་པའི་ངང་
ལས་རང་ཉིད་ཡི་དམ་ཀུན་ཏུ་བཟང་པོ་ཡབ་ཡུམ་མཐིང་ག་རྡོ་རྗེ་སྐྱིལ་ཀྲུང་ཅན། ཡབ་ཡུམ་མཉམ་པར་སྦྱོར་བའི་
ཕྱག་རྒྱ་བསྣོལ་བ། འོད་ཟེར་མུ་མེད་པ་འཕྲོ་བར་བསམ་པའི་སྤྱི་གཙུག་ཏུ་པདྨ་དང་ཉི་ཟླའི་དབུས་སུ་ཨ་ལྗང་
སེར་ལས་བི་མ་ལ་མི་ཏཱ་སྐུ་མདོག་ལྗང་སེར་ཞལ་གཅིག་ཕྱག་གཉིས་མཉམ་གཞག་གི་སྟེང་ན། ཐོད་པ་བདུད་
རྩིས་གང་བ་བསྣམས་པ། རྡོ་རྗེ་སྐྱིལ་ཀྲུང་ཅན། ཆོས་གོས་དམར་སེར་གསོལ་བ། པཎྜི་ཏའི་ཆ་བྱད་ཅན། ཤངས་
ཀྱི་རྩེ་ན་ཨ་དཀར་ལྗང་འཐིག་ལ་ཁད་པ་ཡོད་པའི་རྩེ་ལས་འོད་ཟེར་འཕྲོས་པས། རྩ་བའི་བླ་མ་བརྒྱུད་པ་དང་
བཅས་པ་ཐམས་ཅད་དང༌། ཁྱད་པར་དུ་རི་བོ་རྩེ་ལྔ་ནས་བི་མ་ལ་མི་ཏྲ་དེ་འདྲ་བ་ཞིག་ལ་སངས་རྒྱས་དང་བྱང་
ཆུབ་སེམས་དཔའ་དཔའ་བོ་མཁའ་འགྲོས་བསྐོར་བ་སྤྲིན་ཕུང་གཏིབས་པ་ཙམ་སྐད་ཅིག་གིས་བྱོན་ནས། སྤྱི་
གཙུག་གི་བླ་མ་ལ་ཐིམ་པས་འོད་དང་འོད་ཟེར་དུ་འབར་ནས་ཕྱི་སྣོད་ཀྱི་འཇིག་རྟེན་གཞལ་ཡས་ཁང་ཞིང་ཁམས་
དག་པའི་རང་བཞིན་ནང་བཅུད་སེམས་ཅན་ཐམས་ཅད་དཔའ་བོ་དང་དཔའ་མོའི་རང་བཞིན། སྣང་བ་ཐམས་
ཅད་འོད་དང་གདངས་སུ་ཁྱིལ་ལི་ལི་བར་བསམ་པའི། བླ་མའི་ཕྱོགས་བཞིར་རྡོ་རྗེ་མཁའ་འགྲོ་མ་དཀར་མོ།
རིན་ཆེན་མཁའ་འགྲོ་མ་སེར་མོ། པདྨ་མཁའ་འགྲོ་མ་དམར་མོ། ལས་ཀྱི་མཁའ་འགྲོ་མ་ལྗང་མོ། ཐམས་ཅད་
ཀྱང་ཕྱག་གཡས་གྲི་གུག་ནམ་མཁར་འཕྱར་ཞིང་གཡོན་ཐོད་པ་བདུད་རྩིས་བཀང་བ་ཐུགས་ཀར་བསྣམས་པའི་
གྲུ་མོ་ལ་ཁྭཱ་ཊཱཾ་ག་བསྣམས་ཤིང༌། ཞབས་གཡས་བསྐུམས་པའི་རྟིང་པ་བྷ་གར་གཏད་ཅིང་གཡོན་བརྐྱངས་པས་
པདྨ་ཉི་མ་རོའི་སྟེང་ན་གར་སྟབས་ལིང་ལིང་བྱེད་པས། ཕྱོགས་མཚམས་ཀྱི་ནམ་མཁའ་ཐམས་ཅད་གང་ནས་
ཕཊ་དང་ཧཱུཾ་སྒྲ་དི་རི་རི་སྒྲོགས་པར་བསམ་ལ། རླུང་ཁ་སྦྱོར་ཏེ་ཇི་སྲིད་མི་སྐྱོའི་བར་དུ་བསྒོམ་པར་བྱའོ། །དེ་ནས་
བཟླས་པ་བྱེད་ན་བླ་མའི་ཐུགས་ཀར་པད་ཉིའི་དབུས་སུ་ཨ་ལྗང་གུ། རྡོ་རྗེ་མཁའ་འགྲོའི་ཐུགས་ཀར་ཧ། རིན་

ཆེན་མཁའ་འགྲོ་ལ་རི། པདྨ་མཁའ་འགྲོ་ལ་ནི། ལས་ཀྱི་མཁའ་འགྲོའི་ཐུགས་ཀར་ས་བསམ་པ་ལས། སྔགས་
ཀྱི་རང་སྒྲ་དི་རི་རི་བྱུང་བས། ནམ་མཁའི་དབྱིངས་ཐམས་ཅད་ལ་ཁྱབ་པར་བསམ་ལ། ༀ་ཨཱ་ཧཱུྃགུ་རུ་བི་མ་ལ་
ཧ་རི་ནི་ས་ཙིཏྟ་ཧྲི་ཧྲི་ཛ་སིདྡྷི་ཕ་ལ་ཧཱུྃ་ཨཿ ཞེས་ཅི་འགྲུབ་ཏུ་བཟླས་པའི་མཐར་སྣང་སྲིད་ཐམས་ཅད་བླ་མ་ལ་ཐིམ།
བླ་མ་རང་གི་སྙིང་གར་ཐིམ་ནས། རང་ཡང་དམིགས་སུ་མེད་པ་ནམ་མཁའ་ལྟ་བུའི་ངང་ལ་དར་ཅིག་མཉམ་
པར་བཞག་གོ །རྗེས་སྣང་རྨི་ལམ་སྒྱུ་མའི་ངང་ལས། བླ་མ་ཡི་དམ་མཁའ་འགྲོའི་རྣམ་པར་གསལ་བཏབ་ལ།
འགྲོ་བ་དང་འདུག་པ་ལ་སོགས་པ་བྱ་ཞིང༌། གཏོར་ཚོགས་བདུད་རྩིར་བྱིན་གྱིས་བརླབས་ཏེ་བླ་མ་ཡི་དམ་མཁའ་
འགྲོ་གསལ་བཏབ་ལ་རྩ་བའི་སྔགས་ཀྱི་རྗེས་ལ། བྷ་ལིང་ཏ་ཁ་ཁ་ཁཱ་ཧི་ཁཱ་ཧི། ཞེས་པ་ལྔའམ་བདུན་གྱིས་ཕུལ་
ནས། དངོས་གྲུབ་ཆེན་པོ་རྩལ་དུ་གསོལ། ཞེས་གསོལ་བ་གདབ་ཅིང་། རྟེན་རྣམས་རང་ལ་བསྡུ་བར་བྱའོ། །དེ་
ལྟར་ཞག་ཉི་ཤུ་རྩ་གཅིག་ཏུ་བསྒྲུབས་པས། དངོས་སུ་བག་དྲོ་ཞིང་བྱིན་ཆེ་ལ། ལྟ་བ་དང་སྒོམ་པའི་རྟོགས་པ་དང་
ནུས་མཐུ་ཕྱོགས་མེད་དུ་སྐྱེ་ལ། ཉམས་སྣང་དུ་བླ་མ་མཁའ་འགྲོ་ཡོད་པ་སྙམ་པ་དང༌། རྨི་ལམ་དུ་པཎྜི་ཏ་དང༌།
རབ་ཏུ་བྱུང་བ་རྣམ་དག་དང་། ཁྱེའུ་དང་། བུ་མོ་དང་། བུད་མེད་རྒྱན་ཆས་བརྒྱན་པ་མང་པོ་རྨི་ཞིང་། ཉི་ཟླ་ཤར་
བ་དང༌། དར་ཕྱར་བ་དང༌། རྔ་བརྡུང༌བ་དང་དུང་འབུད་པ་དང་མེ་ཏོག་གི་ཚལ་ལ་འདུག་པ་ལ་སོགས་པ་རྨིའོ། །
འདིས་ནི་ཚེ་འདིར་མཆོག་དང་ཐུན་མོང་གི་དངོས་གྲུབ་ཐོབ་པར་འགྱུར་རོ། །དེ་ལྟར་བཀོད་པའི་དགེ་བས་འགྲོ་
བ་ཀུན། །བླ་མའི་གོ་འཕང་མཐའ་ཡས་ཐོབ་པར་ཤོག བླ་མའི་ཐུགས་སྒྲུབ་ཡིད་བཞིན་ནོར་བུ་ཞེས་བྱ་བ་ཐེག་
པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་བཀོད་པ་རྫོགས་སོ། ། ། །
ཡི་དམ་ཡིད་བཞིན་ནོར་བུ་བཞུགས་སོ། །
དངོས་གྲུབ་མཆོག་སྩོལ་ཡི་དམ་ལ། །དང་པོ་ཉིད་དུ་ཕྱག་འཚལ་ཏེ། །དོན་གཉིས་ལྷུན་གྱིས་གྲུབ་པའི་ཕྱིར། །ཡི་
དམ་ཡིད་བཞིན་ནོར་བུ་བྲི། །དང་པོ་དབེན་ཞིང་ཡིད་དུ་འོང་བའི་གནས་སུ་ཐོ་རངས་ཀྱི་ཆ་ལ་ལངས་ཏེ། སྐྱིལ་
མོ་ཀྲུང་གིས་འདུག་ནས། རླུང་གསུམ་ཕྱིར་བུས་ཏེ། དལ་བུས་བཟུང་རྗེས་སྐྱབས་སུ་འགྲོ་བ་དང་སེམས་བསྐྱེད་
ལ། ཨཱོྃ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཤུནྡྷོ྅་ཧཾ། གིས་སྟོང་པར་བསམ་པའི་ངང་ལས། པཾ་ལས་པདྨ་དམར་པོ་

གཅིག་གི་སྟེང་དུ་རཾ་ལས་ཉི་མ་འོད་འབར་བའི་དབུས་སུ། རང་ཉིད་འོད་དཔག་མེད་དམར་པོ་རྡོ་རྗེའི་སྐྱིལ་ཀྲུང་
ཅན། ཕྱག་གཉིས་མཉམ་གཞག་གི་སྟེང་ན་ཚེའི་བུམ་པ་བདུད་རྩིས་བཀང་བ་བསྣམས་པ། དར་དམར་སེར་གྱི་
ཤམས་ཐབས་ཅན། རིན་པོ་ཆེའི་དབུ་རྒྱན་ལ་སོགས་པས་བརྒྱན་ཞིང༌། འོད་འཕྲོ་བའི་སྙིང་གར་པདྨ་འདབ་
བཞིའི་དབུས་སུ་ཉི་མ་ལ་ཧྲཱིཿ་དམར་པོ་འོད་འཕྲོ་བའི་འོད་ཀྱིས། ཕྱོགས་བཅུའི་སངས་རྒྱས་དང་བྱང་ཆུབ་སེམས་
དཔའ་ཐམས་ཅད་དང༌། ཉི་ཟླ་ལ་སོགས་པའི་ཚེ་དང༌། བསོད་ནམས་དང༌། གཟི་བརྗིད་ཐམས་ཅད་བསྡུས་
ནས་རང་གི་ལུས་ཁེངས་པར་བསམ་པའི་སྤྱི་བོར་བདེ་ཆེན་འཁོར་ལོ་ན་པདྨ་ཉི་ཟླའི་དབུས་སུ། ཀུན་བཟང་ཡབ་
ཡུམ་ཞལ་སྦྱོར་མཉམ་གཞག་མཛད་པའི་སྦྱོར་མཚམས་སུ་ཧྲི༔འི་འོད་ཕོག་པས་བྱང་སེམས་ཚེའི་བདུད་རྩི་དཀར་
དམར་འདྲེས་པའི་རྒྱུན་ན་ར་ར་བྱུང་ནས། རྐང་མཐིལ་ནས་སྤྱི་བོའི་བར་དུ་ཁེངས། ཧྲཱིཿ༔ལ་ཕོག་པས་བདེ་བ་ཆེན་
པོར་ཕྲི་ལི་ལི་སོང་བར་བསམས་ཏེ། འོག་རླུང་ཅུང་ཟད་འཐེན། སྟེང་རླུང་མནན་ཏེ། སྙིང་གར་ཁ་སྦྱར་ལ་གཟུང་
ཞིང༌། མ་ཡེངས་པར་སྒོམ་པ་རྒྱུན་རིང་དུ་བྱས་ནས་བཟླས་པ་བྱེད་ན་རླུང་དང་བསྟུན་ལ། ལྕེ་རྩེ་ཡ་རྐན་ལ་བཟློག
སོ་དང་མཆུ་བག་ཙམ་མ་རེག་པས་འོག་རླུང་འཐེན་ནས་ཧྲཱིཿཧྲཱིཿཞེས་རིང་དུ་བརྗོད་པས། ལུས་སེམས་བདེ་ཕྲི་ལི་
ལི་མ་བྱུང་གི་བར་དུ་བརྒྱའམ་སྟོང་བཟླས་པའི་འོད་ཟེར་གྱིས། ཕྱོགས་བཅུའི་སངས་རྒྱས་ལ་སོགས་པའི་འཆི་
མེད་ཚེའི་བདུད་རྩི་བསྡུས་ཏེ། ཆར་བཞིན་བྱུང་བ་སྙིང་གའི་ཧྲཱིཿལ་ཐིམ་པར་བསམ་ལ་བཟླས་པ་བྱའོ། །འཕྲོ་
གཅོད་དུས་ཧྲཱིཿལས་འོད་འཕྲོས་པས། སྣོད་བཅུད་ཀྱི་འཇིག་རྟེན་ཐམས་ཅད་དམར་ལམ་གྱིས་འོད་དུ་ཞུ་ནས།
སྙིང་གའི་ཧྲཱིཿལ་ཐིམ་པས་ཚེ་མི་འགྱུར་བའི་དངོས་གྲུབ་ཐོབ། ཕྱོགས་བཅུའི་སངས་རྒྱས་དང་བྱང་ཆུབ་སེམས་
དཔའ་ཉན་རང་ལ་སོགས་པ་ཐམས་ཅད་འོད་དུ་ཞུ་ནས་ཧྲཱིཿལ་ཐིམ་པས། རྡོ་རྗེ་ལྟ་བུའི་ཚེར་འགྱུར་བར་བསམས་
ལ་རླུང་བཟུང་ནས་ཧྲཱིཿལ་མ་ཡེངས་པར་གཏད་ལ་དར་ཅིག་བསྒོམ་པའི་རྗེས་ལ། སེམས་ཅན་ཐམས་ཅད་ཀྱི་དོན་
དུ་བསྔོ་བ་བྱ་སྟེ། མཆིལ་མ་ཁོང་དུ་མིད་པར་བྱའོ། །དེ་ལྟར་རྩ་བའི་སྒྲུབ་པ་ཞག་ཉི་ཤུ་རྩ་གཅིག་བྱས་ནས། ཕྱིས་
ཐུན་མ་ཆག་ཙམ་རེ་བྱས་པས། དུས་མ་ཡིན་པར་འཆི་བ་ཐམས་ཅད་ལས་གྲོལ་ནས། ཚེ་རིང་ཞིང་ནད་མེད་པར་
འགྱུར་རོ། །རྨི་ལམ་དུ་ལོ་ཏོག་ལེགས་པ་དང༌། བཙས་མ་བརྔ་བ་དང༌། འབྲུའི་ཕུང་པོ་དང༌། ཉི་ཟླ་ཤར་བ་དང༌།
ཕ་རོལ་པའི་རིགས་མང་པོ་འདུ་བ་དང༌། དངོས་པོ་ལ་གྲངས་འཇལ་བ་རྨི་དུས་འགྲུབ་པ་ཡིན་ནོ། །ཚེ་ཟད་པ་
ལས་ཀྱང་ལོ་བདུན་བདུན་གྱིས་ཕྱིར་འཕེལ་བར་བྱེད་དོ། །ཞག་བདུན་བསྒྲུབ་ན་ལོ་གཅིག་གི་བར་དུ་འཆི་བ་
བཟློག་གོ །ཞག་བཅུ་བཞིས་ལོ་གཉིས་དང་། ཉེར་གཅིག་གིས་ལོ་གསུམ་ལ་སོགས་པ་ཚེ་འཕེལ་བར་བྱེད་དོ། །

འདི་ནི་ཞལ་ནས་བརྒྱུད་པ་ཡང་གསང་གནད་ཀྱི་མན་ངག་ཡི་གེར་བཀོད་པས། ཆིག་བརྒྱུད་གཅིག་ལས་སྤེལ་
བར་མི་བྱའོ། །ཤིན་ཏུ་ཟབ་པའི་ཡང་གནད་གསང་བ་དམ་པའོ། །དེ་ལྟར་འཆི་མེད་ཚེ་ཡི་སྒྲུབ་ཐབས་ཤིག །ཡི་
གེར་བཀོད་པས་དགེ་བས་འགྲོ་བ་ཀུན། །ཚེ་དཔག་མེད་པའི་གོ་འཕང་རབ་ཐོབ་ནས། །རྡོ་རྗེའི་ཚེ་ལྡན་དོན་
གཉིས་ལྷུན་གྲུབ་ཤོག །ཡི་དམ་གྱི་ཚེ་སྒྲུབ་ཡིད་བཞིན་ནོར་བུ་ཞེས་བྱ་བ། ཐེག་པ་མཆོག་གི་རྣལ་འབྱོར་པ་ཀློང་
ཆེན་རབ་འབྱམས་ཀྱིས་བཀོད་པ་རྫོགས་སོ། ། ། །
མཁའ་འགྲོ་ཡིད་བཞིན་ནོར་བུ་བཞུགས་སོ། །
འདོད་དགུ་མ་ལུས་གྲུབ་མཛད་པ། །མཁའ་འགྲོ་རྡོ་རྗེ་ཕག་མོ་ལ། །དང་པོ་ཉིད་དུ་ཕྱག་འཚལ་ཏེ། །མཁའ་
འགྲོ་ཡིད་བཞིན་ནོར་བུ་བྲི། །དང་པོ་དབེན་ཞིང་ཉམས་དགའ་བའི་གནས་སུ་སྟན་བདེ་བ་ལ་འདུག་སྟེ། སྐྱབས་
སུ་འགྲོ་བ་དང༌། སེམས་བསྐྱེད་ལ། ཨ་ཨ་ཨཱ་ཞེས་བརྗོད་པས་སྟོང་པའི་ངང་ལས་པདྨ་དང་ཉི་མའི་དབུས་སུ་
རོའི་གདན་ལ་རྡོ་རྗེ་ཕག་མོ་ནམ་མཁའི་མདོག་ཅན། གཡས་བསྐུམ་པའི་རྟིང་པ་བྷ་གར་གཏད་ཅིང་གཡོན་
བརྐྱངས་པས་གར་མཛད་པ། གཅེར་བུ་སྤྱན་གསུམ་པ་སྐྲ་གྲོལ་ཞིང་ནུ་མ་འཕྱང་བ། ཕྱག་གཡས་གྲི་གུག་ནམ་
མཁའ་ལ་ཕྱར༌ཞིང༌། གཡོན་པས་ཐོད་པ་ཁྲག་གིས་བཀང་པ་ཐུགས་ཀར་བསྣམས་པ། ཕག་ཞལ་མཐིང་ནག་
གྱེན་ལ་ངུར་ཞིང་མི་མགོའི་དབུ་རྒྱན་དང་དོ་ཤལ། མི་ལྤགས་དང་གླང་ཆེན་གྱི་ཀོ་བས་སྟོད་གཡོགས་ཤིང༌། རིན་
པོ་ཆེ་ཡིས་བརྒྱན་པ། གྲུ་མོ་ན་ཁ་ཊཱཾ་ག་འཛིན་པ། ཕཊ་དང་ཕེམ་གྱི་སྒྲ་སྒྲོགས་ཤིང༌། མེའི་འོད་ཕུང་འབར་བའི་
དབུས་ན་རིགས་བཞིའི་མཁའ་འགྲོས་བསྐོར་བར་བསམ་པའི་སྙིང་ནང་ན་ཉི་མའི་དབུས་སུ་འོད་ཀྱི་གཡུང་དྲུང་
འཁྱིལ་བའི་དབུས་སུ་ཨ་མཐིང་ག ཤར་དུ་ཧ་དཀར་པོ། ལྷོར་རི་སེར་པོ། ནུབ་ཏུ་ནི་དམར་པོ། བྱང་དུ་ས་
ལྗང་གུ་བསམ་པ་ལས་འོད་ཟེར་འཕྲོས་པའི་རྩེ་ལས་མཁའ་འགྲོ་སྡེ་ལྔ་ཐོན་ནས་ནམ་མཁའི་དབྱིངས་གང་སྟེ།
ཨ་ཧ་རི་ནི་སའི་སྒྲ་སྒྲོགས་ཤིང༌། དངོས་གྲུབ་ཅི་འདོད་ཆར་དུ་འབེབས་པར་བསམ་ལ་རླུང་ཁ་སྦྱར་དུ་གཟུང་སྟེ་
མ་ཡེངས་པར་བསྒོམ་ལ། བཟླས་པ་བྱེད་པར་འདོད་ན་སྙིང་ནང་གི་གཡུང་དྲུང་འཁྱིལ་བ་གཡས་བསྐོར་དུ་
འཁོར་བའི་འོད་ཟེར་ཕྱོགས་བཅུར་འཁྲུགས་པས་སྣང་སྲིད་ཐམས་ཅད་གཡོ་ལྡེག་འཕར་ཞིང་དབང་དུ་བསྡུ་བ་
དང༌། ཚེ་དང་ནོར་འཕེལ་བ་དང༌། ནད་དང་གདོན་བགེགས་ཞི་བར་བསམ་མོ། །མཁའ་འགྲོས་ནམ་མཁའ་

གང་བ་ཐམས་ཅད་ཀྱིས་སྔགས་ཟློས་པར་བསམ་ལ། ཨ་ཧ་རི་ནི་ས་ཙིཏྟ་ཧྲི་ཏྲཾ་ཛ་ཛ་སིངྷི་ཕ་ལ་ཧོཿ ཞེས་བཟླས་
པས་ཕྲིན་ལས་བཞིའི་དངོས་གྲུབ་ཐོབ་པར་བསམ་ལ། སྣང་བ་ཐམས་ཅད་མཁའ་འགྲོའི་རང་བཞིན། སྒྲ་སྐད་
ཐམས་ཅད་རིག་སྔགས་ཀྱི་རང་སྒྲ། དྲན་རྟོག་ཐམས་ཅད་ཡེ་ཤེས་ཀྱི་རང་བཞིན་དུ་ཤེས་པར་བྱའོ། །ཐུན་རྗེས་
མཁའ་འགྲོའི་རྣམ་པ་མི་བསྡུ་བར་གསལ་གདབ་ལ་བསྔོ་བ་བྱའོ། །དེ་ལྟར་ཞག་ཉེར་གཅིག་བསྒོམས་པས།
དངོས་སུ་ཉམས་འབར་ཞིང་མི་ནོར་ཟས་གོས་ཀྱི་འདུ་བ་རྒྱ་ཆེ་ཞིང་རྨི་ལམ་དུ་བུད་མེད་ཀྱི་ཚོགས་མང་པོ་རྨིའོ། །
སྒྲུབ་དུས་གཏོར་ཚོགས་དང་མེ་ཚོགས་ཆེར་བྱའོ། །དེ་ཡང་མེ་ནང་དུ་མཁའ་འགྲོ་བསམ་ལ་ཟས་སྣ་དང༌། འབྲུ་
སྣ་དང༌། དར་ཟབ་དང༌། རིན་པོ་ཆེ་དང༌། མི་དང་ལུང་པའི་མིང་བྱང་བསྲེགས་ལ། རྩ་སྔགས་བརྗོད་ཅིང་རིག་
པ་ངར་བསྐྱེད། བཀྲ་ཤིས་བརྗོད་དོ། །གཏོར་མའང་བདུད་རྩིར་བསམ་ལ། རྩ་སྔགས་བདུན་གྱིས་ནམ་ཕྱེད་ན་
དབུལ་ལོ། །དེའང་སངས་རྒྱས་མཁའ་འགྲོས་ལྟ་བ་བློ་འདས་ཆེན་པོའི་དངོས་གྲུབ་སྟེར་དམ་ཚིག་ཏུ་ཡིན་མིན་
གྱི་ཐེ་ཚོམ་མི་བྱ། རྡོ་རྗེ་མཁའ་འགྲོས་སྒོམ་པ་འོད་གསལ་ལྷུན་གྲུབ་སྟེར། དམ་ཚིག་ཏུ་བྱིང་རྒོད་ཀྱི་དགྲས་ཡེངས་
སུ་མི་འཇུག པདྨ་མཁའ་འགྲོས་སྤྱོད་པ་ཆགས་མེད་རང་གྲོལ་སྟེར་ཞིང་འགྲོ་བ་དབང་དུ་སྡུད། དམ་ཚིག་ཏུ་
བུད་མེད་བསྟེན་ཞིང་བདེ་སྟོང་གི་དོན་བསྒོམ། རིན་ཆེན་མཁའ་འགྲོས་དངོས་གྲུབ་རྣམ་གཉིས་སྟེར་བས་ཞེན་
ཆགས་དང་རེ་དོགས་མི་བྱ། ཁྱད་པར་དུ་རིན་ཆེན་མཁའ་འགྲོས་ཟས་ནོར་གྱི་ཆར་འབེབས། དམ་ཚིག་ཏུ་ཆགས་
མེད་སྦྱིན་པའི་ཚོགས་འགྱེད། ལུས་ཀྱི་མཁའ་འགྲོས་གདོན་བགེགས་བར་ཆད་སེལ། དམ་ཚིག་ཏུ་མི་ཕོད་པ་ལ་
ཐོག་བརྫིས་དང་གདུག་རྩུབ་སྨྱོན་པའི་སྤྱོད་པ་བྱའོ། །དེས་ནི་མྱུར་དུ་འགྲུབ་པ་ཡིན་ནོ། །དགེ་བས་འགྲོ་ཀུན་
མཁའ་འགྲོའི་དངོས་གྲུབ་ཤོག མཁའ་འགྲོ་ཡིད་བཞིན་ནོར་བུ་ཞེས་བྱ་བ། ཐེག་པ་མཆོག་གི་རྣལ་འབྱོར་པ་
ཀློང་ཆེན་རབ་འབྱམས་ཀྱིས་བཀོད་པ་རྫོགས་སོ། ། ། །
ངེས་དོན་བྱང་ཆུབ་སྙིང་པོ་བཞུགས་སོ། །
དོན་ཟབ་ཀུན་གྱི་འབྱུང་གནས་ཆེ། །བླ་མ་མཆོག་ལ་ཕྱག་འཚལ་ནས། །རབ་གསང་མན་ངག་བླ་ན་མེད། །ངེས་
དོན་བྱང་ཆུབ་སྙིང་པོ་བྲི། །མངོན་སུམ་སྙིང་པོའི་དོན་ཉམས་སུ་ལེན་པའི་གྲོགས་སུ་རང་སྣང་ཡེ་ཤེས་ཆེན་པོའི་
ཟབ་དོན་འདི་ལྟར་བསྒོམ་སྟེ། སྟན་བདེ་བ་ལ་སྐྱིལ་མོ་ཀྲུང་གིས་འདུག་པའི་པུས་མོ་གཉིས་ལ་ལག་པས་ཐལ་

མོ་བཀབ་ནས་རྒྱུ་ཞབས་སྒལ་པ་ལ་སྦྱར་ཏེ། མཇིང་པ་ཅུང་ཟད་ཕྱིར་དགྱེ་ལ་རླུང་རང་ལུགས་སུ་དལ་བར་རྒྱུ་བ་
ན། འོག་རླུང་འཐེན་ཏེ་སྟེང་རླུང་ཁད་ཀྱིས་ཅུང་ཟད་མནན་ལ། འཁོར་ལོ་བཞིའི་དབུས་ཀྱི་རྩ་གསུམ་གསལ་
བཏབ་ལ། དབུ་མའི་ནང་ལྟེ་བའི་ཐད་ཀ་ན་ཨ་ཤད་དམར་པོ་ལས་མེ་རྟ་རྔ་ཙམ་ཡར་སོང་བས་སྤྱི་བོ་བདེ་ཆེན་
གྱི་འཁོར་ལོའི་ཧཾ་དཀར་པོ་ལ་ཕོག་ནས། བདུད་རྩི་བྱང་ཆུབ་སེམས་ཀྱི་རྒྱུན་རྒྱ་ཁབ་ཙམ་མར་བབས་པས་མགྲིན་
པ་ལོངས་སྤྱོད་ཀྱི་འཁོར་ལོ་གང་། ཡང་བབས་པས་སྙིང་ག་ཆོས་ཀྱི་འཁོར་ལོའི་དབུས་སུ་ཨེ་མཐིང་ག་ལ་ཞུགས་
པས། བདེ་ཕྲི་ལི་ལི་གང་བ་ལ། དར་ཅིག་སེམས་བཟུང་བའི་རྗེས་ལ་ལྟེ་བ་སྤྲུལ་བའི་རྩ་འདབ་ཏུ་སོང་བས་ཨ་
ཤད་ལ་ཕོག་མེའི་གསོས་བྱས། བ་སྤུའི་བུ་གའི་བར་བྱང་ཆུབ་སེམས་ཀྱི་ཐིག་ལེ་དཀར་དམར་འདྲེས་པས་ཁྱབ་
པའི་བདེ་བ་ལ་ཡུན་རིང་དུ་བསྒོམས་པས།ཕྲ་རགས་ཀྱི་རྟོག་པ་བདེ་བ་ཆེན་པོའི་ངང་དུ་ནུབ་ནས། བདེ་བའི་
སེམས་ལ་ཅེ་རེ་མ་ཡེངས་པར་གཏད་ལ་བསྒོམས་པས། མི་རྟོགས་པ་དང་བདེ་གསལ་གྱི་ཡེ་ཤེས་ཞི་ལྷག་ཟུང་
འཇུག་ཆེན་པོ་སྐྱེའོ། །དེ་ནས་བསམ་གྱིས་མི་ཁྱབ་པའི་འོད་གསལ་ལ་བསྒོམ་པ་ནི། སྤྱི་བོའི་ཧཾ་ལས་དྭངས་མ་
དཀར་པོ་ཐམས་ཅད་འདུས་པའི་གོང་བུ་དཀར་པོ་མཐེ་བོང་ཙམ་མར་བྱུང༌། ལྟེ་བའི་ཨ་ལ་དྭངས་མ་དམར་པོ་
ཐམས་ཅད་འདུས་པ་མཐེ་བོང་ཙམ་པ་ཡར་སོང་བས། སྙིང་གའི་ཨེ་ལ་འདྲེས་ཏེ། དྭངས་མ་དཀར་དམར་འདྲེས་
པའི་ངོ་བོ་འོད་ཀྱི་ཐིག་ལེ་ཁ་དོག་ལྔ་ལྡན་མཐེ་བོང་ཙམ་དངས་ལ་འོད་གསལ་བའི་ངང་ལ་དར་ཅིག་མཉམ་པར་
བཞག་ནས་སེམས་གཟུང་བས། དུ་བ་དང་སྨིག་སྒྱུ་ལ་སོགས་པའི་སྣང་བའི་འོད་གསལ་འཆར་རོ། །དེ་ནས་
འོད་ཀྱི་གོང་བུ་དེ་ཇེ་ཆུང་ཇེ་ཕྲ་ལས་མཐར་ཅི་ཡང་མ་གྲུབ་པའི་ངང་ལ་ཕྱམ་མེར་བསྒོམས་པས། སེམས་ཀྱི་འཕྲོ་
འདུ་གང་ཡང་མེད་པའི་ཡེ་ཤེས་ནམ་མཁའ་ལྟ་བུ་སྤྲོ་བསྡུ་དང་བྲལ་བ་འཆར་རོ། །དེའི་ངང་ལ་རྒྱུན་བསྲིང་བས་
ཕྱི་ནང་བར་གསུམ་གཅིག་ཏུ་འདྲེས་ཏེ། ལུས་མེད་པ་སྙམ་པ་དང༌། གང་ལ་ཡང་དམིགས་པ་མེད་པ་དང་། མཉམ་
གཞག་ལས་འབྲལ་མི་ཕོད༌པ༌དང༌། ཅི༌སྣང་བདེ་བར་འཆར་བ་དང༌། ངག་བརྗོད་སྙིང་མི་འདོད་པ་དང༌། ཕྲ་
རགས་ཀྱི་འཛིན་པ་ནུབ་པ་དང༌། ཉིན་མཚན་འོད་གསལ་ལས་མི་གཡོ་བ་དང༌། མདོག་སྣུམ་པ་དང༌། མཁའ་
འགྲོ་རང་བཞིན་གྱིས་འདུ་བ་དང༌། སྐྱེ་བོས་བཀའ་ཉན་པ་དང༌། ཚེ་རིང་ཞིང་ལོངས་སྤྱོད་དང་ལྡན་པ་དང༌། འཆི་
ཁར་འོད་གསལ་གྱི་དགོངས་པ་གསལ་བ་དང༌། འདས་དུས་འཇའ་འོད་དང་རིང་བསྲེལ་འབྱུང་བ་དང༌། བར་
དོར་གདོད་མའི་ས་ལ་མངོན་པར་བྱང་ཆུབ་པའི་ཡོན་ཏན་གྱི་དྲོད་རྟགས་ཕུན་སུམ་ཚོགས་པ་དང༌། གནས་
སྐབས་དང་མཐར་ཐུག་གི་ཡོན་ཏན་དཔག་ཏུ་མེད་པ་འབྱུང་ངོ༌། །འདི་ནི་ཡང་ཟབ་གདམས་པའི་ཉིང་ཁུ་སྟེ། །

མངོན་སུམ་བསྒོམ་པའི་གྲོགས་སུ་གནད་ཆེ་བས། །སྐལ་ལྡན་རྣམས་ཀྱིས་བརྩོན་ཞིང་བསྒྲུབ་པར་མཛོད། །
དགེ་བས་འགྲོ་ཀུན་བྱང་ཆུབ་མཆོག་རེག་ཤོག །ངེས་དོན་བྱང་ཆུབ་སྙིང་པོ་ཞེས་བྱ་བ། ཐེག་པ་མཆོག་གི་རྣལ་
འབྱོར་པ་ཀློང་ཆེན་རབ་འབྱམས་ཀྱིས་དཔལ་བསམ་གྱིས་མི་ཁྱབ་པའི་གནས་སུ་བཀོད་པ་རྫོགས་སོ།
མཐར་ཐུག་ཡིད་བཞིན་སྙིང་པོ་བཞུགས་སོ། །
རིམ་གསུམ་བརྒྱུད་པ་མཁའ་འགྲོར་བཅས། །ཨོ་རྒྱན་རྒྱལ་ལ་ཕྱག་འཚལ་ཏེ། །མཐར་ཐུག་ཡིད་བཞིན་སྙིང་པོའི་
མཆོག །འགྲོ་ལ་ཕན་པའི་དོན་དུ་བྲི། །གང་གི་ཚེ་གྲོང་ཁྱེར་པདྨ་ཅན་ན། ཁྱེའུ་སྣང་བ་དམ་པ་གནས་པ་ལ་ལྟོས་
ཤིག ཞེས་ཐོས་པའི་དོན་ཉམས་སུ་ལེན་པ་ནི། རྐྱེན་ཐོག་ཏུ་ཐུག་ཕྲད་དུ་བཏང་བས། རྗེས་མེད་རང་གསལ་དུ་
གྲོལ་ནས། ངང་དྭངས་རྙོག་པ་དང་བྲལ་བས། ཡེ་བདེ་ཆོས་ཉིད་དུ་འཆར་བའི་གནད་ལ་རྣམ་པ་བརྒྱད་ལས།
དང་པོ་གནས་ལུགས་ཐུག་ཕྲད་དུ་གྲོལ་བ་ནི། སེམས་ལས་འདས་པའི་ཡེ་ཤེས་རང་ཤར་གྱི་དགོངས་པ་འཕྲོ་
གནས་གང་གི་ཚེ་ནའང་ཡོད་ལ། ངོས་མ་ཟིན་པ་ཉིད་བཙན་ཐུབས་སུ་གཟུང་བ་ནི། སེམས་འཆར་རམ་གནས་
དུས་རང་ངོ་ལ་ཅེར་གྱིས་བལྟས་པས། འཕྲོ་གནས་གང་ཡང་མ་ཡིན་པའི་རིག་པ་གསལ་དྭངས་ཕྱེད་པ་རྗེན་ལ་
བུད་ནས། ཨ་ཕྱེས་སེ་ཕྱམ་གདལ་ལེ་བ་ཡིན་མིན་གྱིས་རྩིས་གདབ་དང་བྲལ་བ་ཟང་ཐལ་དུ་ཤར་བ་ངོས་ཟིན་
ནས། དེའི་ངོ་བོ་ལ་མ་ཡེངས་པར་བྱས་པས། ཀུན་རྟོག་དབྱིངས་སུ་ནུབ་པས་ཆོས་སྐུ་རང་ཤར་ཞེས་བྱའོ། །
གཉིས་པ་ཉམས་སྣང་ཐུག་ཕྲད་དུ་གྲོལ་བ་ནི། དེ་ཉིད་གོམས་པ་ལས་བདེ་བ། གསལ་བ། མི་རྟོག་པ། བསམ་
མི་ཁྱབ་པའི་ཉམས་ཤར་དུས། ཆགས་ཞེན་གྱི་འཁྲིས་ཡོད་པས་ཉམས་དེའི་ངོ་བོ་ལ་སྔ་མ་ལྟར་ཅེར་གྱིས་བལྟས་
པས། མཐར་འཛིན་གྱི་ཤེས་པ་དང་བྲལ་བར་མཐོང་སྟེ། དེ་ཉིད་ངོས་བཟུང་བས་རློམ་སེམས་དང་དགག་སྒྲུབ་
ཀྱི་ཞེན་འཛིན་གྲོལ་ལོ། །གསུམ་པ་རྐྱེན་ངན་ཐུག་ཕྲད་དུ་གྲོལ་བ་ནི། དེའི་ཚེ་ལས་ངན་འདག་པའི་ལྷོངས་སུ་ཕྱི་
ཡུལ་གྱི་རྐྱེན་ངན་བརྩེགས་མར་འཆར་ཏེ། བརྡུངས་འཕྲོག་རྐུ་བརླག་གཏམ་ངན་ལ་སོགས་པ་དང༌། མི་འདོད་
པ་སྣ་ཚོགས་འབྱུང་ཡང༌། བཟེ་རེ་སྔོན་བས་ཆེ་བ་འཆར་དུས་རྐྱེན་ངན་ལ་ཟུག་གཟེར་རིམ་གྱིས་ཤར་བས་ཤེས་
པ་རྩལ་རྫོགས་པ་དེ་ཉིད་ལ་ཅེར་གྱིས་ཁ་ནང་དུ་བལྟས་པས། སྐད་ཅིག་དེ་ཉིད་ལ་རང་ཞི་ནས། སྟོང་གསལ་
རང་བྱུང་གི་ཡེ་ཤེས་གསལ་དག་ཆེན་པོར་འཆར་རོ། །བཞི་བ་ཡུལ་སྣང་ཐུག་འཕྲད་དུ་གྲོལ་བ་ནི། རེས་འགའ་

ཡུལ་ལྔའི་འདོད་པ་ལ་སེམས་ཡེངས་དུས་ཡུལ་ཐོག་དེར་ཤེས་པ་ཧུར་ཕྱུང་ལ་ཅེར་གྱིས་བལྟས་པས། རང་གསལ་
སྒྲིབ་གཡོགས་མེད་པར་འཆར་ཏེ། ཡུལ་དྲུག་ཆོས་ཉིད་དུ་གྲོལ་བ་ཞེས་བྱའོ། །ལྔ་པ་ན་ཚ་ཐུག་ཕྲད་དུ་གྲོལ་བ་
ནི། དེ་ཡང་སྔར་བས་ནད་མང་བ་ལྟ་བུ་བྱུང་དུས། ནད་ཀྱི་ཟུག་ལྷང་ལྷང་པོ་དེ་ག་དགེ་སྦྱོར་གྱི་མཐིལ་དུ་བྱས་ཏེ།
ཟུག་གི་ཤེས་པ་དེ་ལ་ཅེར་རེ་བལྟས་པས་ན་རྒྱུ་དང་ན་མཁན་གང་ཡང་མེད་པར་རྗེན་ཁྲིས་སེ་འཆར་བས་དེ་ཉིད་
ངོས་གཟུང་ངོ༌། །དྲུག་པ་འདྲེ་གདོན་ཐུག་ཕྲད་དུ་གྲོལ་བ་ནི། དེ་དུས་བགེགས་རྣམས་མི་བཟོད་པས་ཆོ་འཕྲུལ་
སྟོན་ཏེ། ཆོ་འཕྲུལ་གང་བྱུང་བ་དེའི་ངོ་བོ་ངོས་གཟུང་ལ་བལྟས་པས། འཇིགས་མཁན་དང་འཇིགས་ཡུལ་ཐུག་
ཕྲད་ལ་གྲོལ་ནས་འཇིགས་སྔངས་ཆོས་ཉིད་ཀྱི་འཁོར་ལོར་ཤར་བའོ། །བདུན་པ་དུག་ལྔ་ཐུག་ཕྲད་དུ་གྲོལ་བ་ནི།
འདོད་ཆགས་ལ་སོགས་པའི་རྟོག་པ་རིམ་གྱིས་སྐྱེས་པ་ན་རྩལ་རྫོགས་རྟིང་ངོས་གཟུང་སྟེ། དེ་ཐོག་ཏུ་ཅེར་རེ་ཧུར་
ཕྱུང་ནས་བལྟས་པས་ཉོན་མོངས་པའི་རྣམ་རྟོག་ཡེ་ཤེས་སུ་ཤར་ཏེ། སྔར་བས་བདེ་གསལ་དྭངས་ཕྱེད་པ་མི་
རྟོག་པའི་ངར་དང་བཅས་པ་འཆར་རོ། །བརྒྱད་པ་འཆི་རྟོག་ཐུག་ཕྲད་དུ་གྲོལ་བ་ནི། དེ་དུས་སྐབས་སུ་ཐེ་ཚོམ་
སྣ་ཚོགས་པ་ཆོས་དང་རང་གི་སྒོམ་ལ་འཆར་ཞིང་འཆི་བས་འཇིགས་པའི་རྟོག་པ་འཆར་བས་ཐེ་ཚོམ་ལ་ཕྱི་ནང་
གི་ཡུལ་སེམས་ཐེ་ཚོམ་གྱི་རྟོག་པ་དང་བཅས་པ་ལ་ཅེར་གྱིས་བལྟས་པས། གཞི་མེད་ནམ་མཁའ་ལྟ་བུར་མཐོང་
ནས། གང་ལའང་ཐེ་ཚོམ་མི་བྱ་སྟེ། གཞི་མེད་རྩ་བྲལ་དུ་རྟོག་པས་སེལ་ལ། འཆི་རྟོག་གི་ངོ་བོ་ལ་ཅེར་རེ་བལྟས་
པས་རྗེས་མེད་རང་གསལ་སྟོང་པར་མཐོང་ཞིང་ལུས་རྡུལ་ཕྲན་ཆ་མེད་པར་འདོར་ཡང་རིག་པ་དངོས་མེད་རང་
གསལ་ལ་འཆི་རྒྱུ་མེད་ལ། རིག་པའི་ངོ་བོ་ལ་བལྟས་པས། སྐྱེ་ཤི་གཞི་བྲལ་ཆེན་པོ་མཐོང་སྟེ། འཆི་མེད་གཉུག་
མའི་ཡེ་ཤེས་མཐོང་ནས། འཆི་བས་མི་འཇིགས་པའི་གདིང་ཆེན་པོ་རྙེད་པའོ། །དེ་དག་གི་གང་ཟག་གཅིག་
གི་ལམ་གྱི་ཆ་རྐྱེན་རྫོགས་པ་ཡིན་ནོ། །རང་བྱུང་རིག་པ་རྒྱ་ཡན་ཕྱོགས་མེད་ལ། །སེམས་ཀྱི་ཆར་བཟུང་མདུད་
པ་ཤིག་ལ་ཐོང༌། །དགེ་བས་འགྲོ་ཀུན་གདོད་ནས་བྱང་ཆུབ་ཆེ། །ལྷུན་མཉམ་ཡངས་པ་ཆེན་པོའི་གནས་ཐོབ་
ཤོག །མཐར་ཐུག་ཡིད་བཞིན་སྙིང་པོ་ཞེས་བྱ་བ་ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་
བཀོད་པ་རྫོགས་སོ། ། ། །

༄༅། །འཕོ་བ་འོད་གསལ་སྙིང་པོ་བཞུགས་སོ། །
གདོད་ནས་མཁའ་མཉམ་ཡངས་པའི་མགོན། །ཀུན་བཟང་རྒྱལ་ལ་ཕྱག་འཚལ་ཏེ། །མི་གནས་དབྱིངས་སུ་འཇུག་
བྱའི་ཕྱིར། །འཕོ་བ་འོད་གསལ་སྙིང་པོ་བྲི། །དེའང་སྒྲ་ཐལ་འགྱུར་ལས་སྦྱངས་ཏེ་འཕོ་བ་ལ་སོགས་པར་མང་དུ་
གསུངས་པ་དག་གི་ངེས་དོན་གནད་ཀྱི་གདམས་པ་ནི་འདི་ཡིན་ཏེ། དང་པོ་སྟན་བདེ་ལ་འདུག་ནས། སྐྱབས་སུ་
འགྲོ་བ་དང་སེམས་བསྐྱེད་དེ། བླ་མའི་རྣལ་འབྱོར་བསྒོམ་པའི་རྗེས་ལ། རང་གི་གསང་བ་ནས་སྤྱི་བོའི་བར་རྩ་
དབུ་མ་མདའ་སྨྱུག་ཙམ་ཚངས་བུག་ཧ་རེ་སྐར་ཁུང་བཞིན་ཡོད་པའི་སྙིང་ག་ནས། འོད་ཀྱི་གོང་བུ་འཇའ་ཚོན་སྣ་
ལྔའི་ར་བ་ཅན་གྱི་དབུས་ན། ཨ་མཐིང་ག་འཚེར་བ་སྲན་མའི་གའུ་ཙམ་གཅིག་བསྒོམ་པའི་ངང་ལ་སེམས་གཟུང་
བས། གསལ་སྟོང་རང་བྱུང་ཡེ་ཤེས་ཀྱི་འོད་གསལ་སྐྱེའོ། །དེ་ནི་ལོངས་སྐུའི་འཆར་གཞི་གདོད་མའི་མགོན་པོ་
འོད་མི་འགྱུར་བ་ཀུན་བཟང་ཡབ་ཡུམ་དབྱེར་མེད་ཀྱི་དགོངས་པ་ཞེས་བྱའོ། །དེ་ནས་ཨ་ཨ་ཨཱ་ཞེས་བརྒྱ་རྩ་
བརྒྱད་དབྱངས་དང་བཅས་བརྗོད་པས་གོང་བུ་དེ་ཇེ་མཐོ་ཇེ་མཐོར་སོང་བས་ཚངས་བུག་ནས་ཐོན་ཏེ། སྟེང་གི་
ནམ་མཁའ་ལ་ལོངས་སྤྱོད་རྫོགས་པ་སྐུའི་ཞིང་ཁམས་ལྷུན་འགྲུབ་སྟུག་པོ་བཀོད་པའི་རིགས་ལྔ་བཞུགས་པའི་
གཙོ་བོ་རྣམ་སྣང་ཡབ་ཡུམ་གྱི་ཐུགས་ཀར་མདའ་འཕངས་པ་ལྟར་སོང་ནས་ཞིང་ཁམས་དེ་ཡང་གོང་ནས་གོང་དུ་
ཇེ་མཐོ་ཇེ་མཐོར་སོང་བས་མཐར་དམིགས་སུ་མེད་བསམ་གྱིས་མི་ཁྱབ་པ་ནམ་མཁའི་དབྱིངས་དང་དབྱེར་མེད་
པའི་ངང་དུ་སོང་བ་ལ། རིག་པ་གློད་ནས། ཨ་གྲངས་མེད་པ་དབྱངས་རིང་པོས་བརྗོད་པས། སྟོང་གསལ་སྤྲོས་
བྲལ་རྒྱ་ཆད་ཕྱོགས་ལྷུང་མེད་པའི་ངང་ལ་གནས་པའོ། །དེ་ལྟར་ཉིན་མཚན་བདུན་སྦྱངས་པས་ཚངས་བུག་དོད་
ནས་ཁབ་དང་ཤིང་བུ་ཚུགས་པ་འབྱུང་ངོ༌། །དེ་ནས་དམིགས་པ་ཉིན་ཞག་ཕྲུགས་རེ་ལ་ལན་རེ་བྱའོ། །དེས་ནི་
བར་དོའི་འོད་གསལ་ངོས་ཟིན་ནས་གྲོལ་ཏེ། སྲིད་པ་བར་དོའི་གཡང་ས་མི་མཐོང་ཞིང་། གཞོན་ནུ་བུམ་པ་སྐུའི་
ཞིང་ཁམས། ཀུན་ཏུ་བཟང་པོ་དང་དབྱེ་བ་མེད་པའི་ས་ལ་མངོན་པར་རྫོགས་པར་སངས་རྒྱས་ཏེ། སེམས་ཅན་
གྱི་དོན་གཉིས་ལྷུན་གྱིས་གྲུབ་པའི་ཕྲིན་ལས་མཛད་པ་ལ་མངའ་དབང་འབྱོར་པ་ཡིན་ནོ། །དེ་ལྟར་མངོན་སུམ་
ལམ་གྱི་ཆ་རྐྱེན་དུ། །རྒྱུད་དང་མན་ངག་ཞལ་ནས་གསུངས་པའི་དོན། །བླ་མ་ལས་ཐོས་ཉམས་སུ་བླངས་དེ་
བཞིན། །ལེགས་བཀོད་དགེ་བས་འགྲོ་ཀུན་ཡོངས་གྲོལ་ཤོག །འཕོ་བ་འོད་གསལ་སྙིང་པོ་ཞེས་བྱ་བ། ཐེག་པ་
མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་གསང་བ་ཡིད་བཞིན་མཆོག་གི་གནས་སུ་ལེགས་པར་

བཀོད་པ་རྫོགས་སོ། ། ། །
༄༅། །ངོ་སྤྲོད་དྲན་པའི་མེ་ལོང་བཞུགས་སོ། །
དཔལ་མཆོག་དང་པོའི་རྒྱལ་བ་ལ་བཏུད་དེ། །འོད་གསལ་དྲི་མེད་ཉི་མའི་སྙིང་པོ་ནི། །ངེས་དོན་རྟགས་ཀྱི་རིམ་
པར་མཚོན་པའི་ཐབས། །ངོ་སྤྲོད་དྲན་པའི་མེ་ལོང་གསལ་བར་བྲི། །ནང་གི་ཁམས་རང་བཞིན་གྱིས་འོད་གསལ་
བ་སྐུ་དང་ཡེ་ཤེས་འདུ་འབྲལ་མེད་པའི་དགོངས་པ་ལ་ཡིད་ཆེས་པར་མཚོན་པའི་དཔེ་དང༌། དེའི་དོན་བསྟན་པ་
ལ་གཉིས་ཏེ། སྣང་བ་ཡུལ་ལ་ངོ་སྤྲད་པ་དང་། སེམས་ཉིད་རིག་པ་ལ་ངོ་སྤྲད་པའོ། །དང་པོ་ལ་གསུམ་སྟེ། རང་
བཞིན་ལོངས་སྐུའི་དཔེ་འོད་སྣང་བ་ལ་ངོ་སྤྲད་པ། ཐུགས་རྗེ་སྤྲུལ་སྐུའི་དཔེ་དྲན་པ་ཡེ་ཤེས་ལ་ངོ་སྤྲད་པ། ངོ་བོ་
ཆོས་སྐུའི་དཔེ་གཞི་རིག་པ་ལ་ངོ་སྤྲད་པའོ། །དང་པོ་ནི་ནང་ལྷུན་གྲུབ་འོད་ལྔའི་རང་བཞིན་གྱི་གདངས་རྩ་ནས་
རྒྱ་མཚོར་བརྒྱུད་དེ། ནམ་མཁའི་དབྱིངས་ལ་སྣང་བའི་ངོ་བོ་སྟེ། ཁ་དོག་སྣ་ཚོགས་འབར་བའི་འོད། ཅེས་
གསུངས་པ་དེ་ཉིད་དཔེ་དུ་མ་ནས་མཚོན་ན་གནས་དབེན་པ་ལ་ངོ་སྤྲོད་ཀྱི་ཁང་པ་ཕྱོགས་ཕྱེད་ཅིང་མཐོངས་ཁ་
ཡངས་པར་རྡོ་རྗེ་སེམས་དཔའི་མེ་ལོང་དར་མཚོན་གྱིས་དྲིལ་བ་དང༌། ཚོགས་གཏོར་བཟང་པོ་སྟ་གོན་ཏུ་བྱས་ཏེ།
གསོལ་བ་གདབ་པ་དང༌། མཎྜལ་འབུལ་བ་སྔོན་དུ་བཏང་ནས་ངོ་སྤྲད་པ་ལ་བདུན་ལས། དང་པོ་རིག་པ་དྲི་མ་
མེད་པའི་ངང་ལས་རང་འོད་འཆར་བའི་དཔེ་ནི་ཤེལ་ཉིད་ལ་བལྟས་པས་དྲི་མ་མེད་པའི་དཔེས། རིག་པའི་ངོ་
བོ་དྲི་མ་མེད་པ་མཚོན་ནོ། །དར་མཚོན་ཁ་དོག་སྣ་ལྔའི་སྟེང་དུ་རིམ་པས་གཞག་ལ་འབྱུང་ལྔའི་རླང་གི་བྱེད་པས་
སྣང་བ་ཐ་དད་དུ་འཆར་བ་ངོས་གཟུང་ངོ༌། །ཟ་འོག་གི་སྟེང་དུ་བཞག་པས་བར་དོའི་འོད་གསལ་མཆེད་པ་མཚོན་
ནོ། །གཉིས་པ་ངོ་བོ་གང་དུ་ཡང་མ་གྲུབ་ཀྱང་དེའི་ངང་ལས་འཆར་བའི་དཔེ་ནི། སྐར་ཁུང་གི་ཉི་ཞུར་ལ་ཤེལ་
ཕྱར་དུས་འོད་ལྔར་ཤར་བ་ལ་ངོ་སྤྲད་དེ། རང་སྣང་འོད་ལྔར་ཤར་བ་ངོས་གཟུང་ངོ༌། །གསུམ་པ་སྐུ་གསུམ་གྱི་
འབྲེལ་བའི་དཔེ་ནི། སློབ་མའི་མིག་གཡོན་བཀབ། གཡས་ཀྱི་སྟེང་དུ་ཉི་ཞུར་ཀྱི་འོད་དེ་འཕོག་པར་བྱས་ལ་
བལྟས་པས། ཤེལ་དང༌། ཟེར་དང་ཉི་མའི་སྙིང་པོ་དང་གསུམ་དུས་གཅིག་ལ་མཐོང་བས་ན། ཉི་མ་ཆོས་སྐུ།

ཤེལ་ལོངས་སྐུ། ཟེར་སྤྲུལ་སྐུར་མཚོན་པའོ། །བཞི་པ་ཟེར་སྐུའི་དཔེ་ནི། ཡང་ཤེལ་གཅིག་མིག་གཡས་ཀྱི་སྟེང་
བཞག་ནས་སྔར་གྱི་དེ་ལ་བལྟས་པས། འོད་ཟེར་གྱི་ཐག་པ་གྲངས་མེད་པ་འཕྲོ་བ་མཐོང་སྟེ། སྐུ་ལས་འོད་
ཟེར་གྱི་སྐུ་གྲངས་མེད་པ་འཕྲོ་བའི་མཚོན་བྱེད་དོ། །ལྔ་པ་རིག་པ་སྟོང་གསལ་གྱི་དཔེ་ནི། མིག་གི་སྟེང་གི་ཤེལ་
ལ་ནང་འོད་བཀྲ་ལམ་མེ་འཕྲོ་བས་མཚོན་པའོ། །དྲུག་པ་ལོངས་སྐུའི་ངོ་བོའི་དཔེ་ནི། མཚན་མོ་མར་མེ་ལ་སྔར་
བཞིན་བལྟས་པས་མཚོན་ནོ། །བདུན་པ་ལོངས་སྐུའི་དཔེ་ནི། དེ་ཉིད་ལས་འོད་ཟེར་ལྔ་འཕྲོས་བས་མཚོན་པ་
ལ་ངོ་སྤྲད་དོ། །དོན་གཉིས་པ་ཡེ་ཤེས་ལ་ངོ་སྤྲད་པ་ནི། ནང་གི་ཐུགས་རྗེ་རིག་པའི་ཡེ་ཤེས་ལྔའི་གདངས་རྩ་
རྣམས་ཀྱི་ནང་ན་སྒྲོན་མའི་སྣང་བ་ཐིག་ལེ་ཐིག་ཕྲན་རང་འོད་དང་བཅས་པ་དང་ཁྱད་པར་དུ་མིག་ནས་སྒྲོན་མ་
བཞིར་འཆར་བ་སྟེ། གཞི་ནས་རྒྱ་མཚོར་འབྲེལ་བ་ཡིས། །འོད་ཀྱི་དཀྱིལ་འཁོར་རྣམ་པར་བཀྲ། །ལ་ལ་ནམ་
མཁའི་དཀྱིལ་ན་གསལ། །ཞེས་པ་དང༌། རྩ་རྣམས་ནང་ན་སྒྲོན་མའི་གདངས་སུ་གསལ། །ཞེས་པའི་དཔེ་ལའང་
བདུན་ལས། དང་པོ་ཡེ་ཤེས་རང་གི་ངོ་བོའི་དཔེ་ནི། གནམ་དྭངས་པའི་ཚེ་ཉི་མ་དྲོས་པ་ལ་ཤར་གྱི་ཐད་དུ་དར་
རམ་རས་ཡུག་ཁ་དོག་ལྔ་པ་བརྐྱང་སྟེ་རེ་རེའི་སྟེང་དུ་མེ་ལོང་རེ་བཞག་སྟེ། རྒྱ་མཚོར་ཤེལ་གྱི་སྒོ་བཙུག་ནས་
ཟུར་གྱིས་གྱེན་དུ་བཏེག་ལ་བལྟས་པས་འོད་ཀྱི་སྣམ་བུ་དང་ཐིག་ལེ་འཆར་བས་མཚོན་ནོ། །གཉིས་པ་ཐིག་ལེའི་
དཔེ་ནི། འཁར་ཕོར་དུ་བཙོད་ཆུ་ལ་སོགས་པས་བཀང་བ་ཐང་ལ་གཅལ་དུ་བཀྲམ་ནས། དེ་ལྟར་བལྟས་པས་
མཚོན་ནོ། །གསུམ་པ་ཡེ་ཤེས་ཀྱི་འོད་ཀྱི་དཔེ་ནི། ཉི་མ་རྩེ་ཤར་ལ་རྫིང་བུ་ཆུས་བཀང་བའི་ནུབ་ནས་ཤར་དུ་དེ་
ལྟར་བལྟས་པས་མཚོན་ནོ། །བཞི་བ་རིགས་ལྔའི་ཐིག་ལེའི་དཔེ་ནི། འཁར་ཕོར་ནང་དུ་ཤིང་བུ་མཐོ་རེའི་སྟེང་
དུ་ཡང་འཁར་ཕོར་རེ་རེ་ལ་ཆས་སྦྱར་བས་བརྩེགས་མ་ལྔའམ་བདུན་གྱི་ནང་དུ་བཙོད་དང་རམས་ལ་སོགས་
པའི་ཁུ་བས་བཀང་སྟེ། སྔ་མ་བཞིན་བལྟས་པས་མཚོན་ནོ། །ལྔ་པ་ཡེ་ཤེས་ཀྱི་ཕོ་བྲང་གི་དཔེ་ནི། ཕྱོགས་བཞིར་
འདོམ་གསུམ་གསུམ་གྱི་སར་ཤིང་དྲང་པོ་འདོམ་རེ་བཙུགས་པའི་བར་ཐག་དྲ་བ་རིས་སུ། རུས་པའམ་དུང་ཕྲེང་
ལ་སོགས་སྦྲེལ་ཏེ། ས་གཞི་རྣམས་སུ་མེ་ལོང་དང་འཁར་གཞོང་གི་གཅལ་བཀྲམ་པའི་དབུས་སུ་རང་ཉིད་
འདུག་སྟེ། སྔ་མ་བཞིན་བལྟས་པས་མཚོན་ནོ། །དྲུག་པ་བར་དོར་འཆར་བ་ཡེ་ཤེས་ཀྱི་རླུང་གི་ཐིག་ལེའི་དཔེ་ནི།
མདུན་དུ་ཤིང་ཕྲ་ཞིང་དྲང་བ་བཙུགས་པ་ལ་བྱའི་སྒང་ལྤགས་རྟ་རྔར་བརྒྱུས་ཏེ་བར་བར་དུ་དར་སྣ་ལྔའི་འཕུར་
ལྕེ་བཏགས་ནས། གཅིག་གིས་དབྱུག་པས་བསྒུལ་པ་ལ་སྔ་མ་བཞིན་བལྟས་པས་མཚོན་ནོ། །བདུན་པ་ཡེ་ཤེས་
ཀྱི་དཔེ་ལ་གསུམ་ལས། ཡེ་ཤེས་ཀྱི་ངོ་བོའི་དཔེ་ནི། དར་རམ་རས་ཡུག་ཁ་དོག་ལྔ་ལ་རིམ་པར་བལྟས་པས་

མཚོན་ཞིང༌། རྩལ་གྱི་དཔེ་ནི། ཟ་འོག་གི་འདིང་བ་ལ་བལྟས་པས་ཤེལ་ལ། རླུང་ལྔ་དང་འདྲེས་པའི་དཔེ་ནི།
དར་ཡུག་གམ་རས་ཡུག་ལ་སོགས་པའི་སྣམ་བུ་དབྱུག་པ་ལ་འཕྱར་ཏེ་བལྟས་པས་མཚོན་ཞིང༌། རང་གི་མདུན་
ནས་སྟེང་འོག་གི་རིམ་པ་ཅན་ཕྱོགས་མཚམས་སུ་འཐེན་པ་ལ་འཁར་ཕོར་བཀྲམ་ནས་སྔ་མ་བཞིན་བལྟས་པས།
ཡེ་ཤེས་བཞི་སྦྱོར་གྱི་སྣང་བ་གཏན་ལ་ཕེབས་སོ། །དོན་གསུམ་པ་གཞི་རིག་པའི་ངོ་བོ་ནི། སྙིང་གའི་རིག་པ་
གཞོན་ནུ་བུམ་པའི་སྐུར་བཞུགས་ཏེ། ཞལ་ཕྱག་གི་འཆར་གཞིའི་རྣམ་པ་ཁྲ་མོར་འོད་ཀྱི་ཀློང་ན་རྫོགས་པར་
བཞུགས་པའི་གདངས་འོད་རྩ་རྡོ་རྗེ་ལུ་གུ་རྒྱུད་ཀྱི་བར་ན་ཐིག་ལེ་སྐུའི་འཆར་གཞི་ཅན་ཉམས་སུ་བླངས་པས།
རིག་པ་ཚད་ལ་ཕེབས་དུས་ཚོམ་བུའི་སྐུར་སྣང་བ་ནི། རིག་པ་སྐུར་སྨིན་པ་ཞེས་བྱ་བ་སྟེ། སྐུ་ནི་ཚེ་ཕྲ་ཏིལ་འབྲུ་
ཙམ། །འོད་ལྔའི་ཀློང་ན་རྫོགས་པར་བཞུགས། །སྟོང་གསལ་འདུས་པ་ཆོས་སྐུའི་གདངས། །ཞལ་ཕྱག་རྫོགས་
པ་བུམ་སྐུའི་ཚུལ། །ཞེས་པའི་དོན་མཚོན་པ་ལ། དཔེ་རྣམ་པ་ཉི་ཤུ་རྩ་གཅིག་ལས། དང་པོ་ངོ་བོ་གཞོན་ནུ་བུམ་
པ་སྐུའི་དཔེ་ནི། གཅིག་གིས་ཉི་མ་ལ་གོས་དམར་པོའམ་ནག་པོ་གྱོན་ནས། དབུ་རྒྱན་དང་རུས་རྒྱན་གྱིས་སྤྲས་
ཏེ། རྡོ་རྗེ་དྲིལ་བུ་ལ་སོགས་བཟུང་ནས་སྐྱིལ་ཀྲུང་གིས་འདུག་པ་ལ། གྲིབ་མའི་ངོས་ནས་སྔ་མ་ལྟར་བལྟས་པས་
ཤེས་སོ། །གཉིས་པ་གཞོན་ནུ་དཔའ་བོ་སྟོབས་ལྡན་གྱི་དཔེ་ནི། ཁྱིམ་མུན་ནག་གི་སྒོའི་ཉི་མ་ལ་སྐྱེས་བུ་སྐྲ་སྤྱི་
བོར་བརྫེས་ཤིང་ཁྲོ་བོའི་ཆས༌བྱས་ནས་སྟངས་སྟབས་ཀྱིས་འདུག་སྟེ། མུན་པའི་ངོས་གཅིག་ནས་སྔ་མ་ལྟར་
བལྟས་པས་ཤེས་སོ། །འདི་ལ་དཔེ་ཡི་གེ་ཕལ་ཆེར་ནོར་ཏེ། ཁྱིམ་མུན་པ་དང་ལྡན་པའི་སྒོའི་ཉི་མ་མི་ཕོག་པ་
གཅིག་ཏུ་ཞེས་པ་ལ་བརྟེན་ནས། ངོ་སྤྲོད་འདི་ལག་ལེན་ལ་མི་ཐེབས་ཟེར་བ་ནི་རང་གི་བློ་གྲོས་ཀྱི་དཔྱོད་ཆུང་
བའི་ལན་ནོ། །སྒོ་ཡི་ཉི་མ་ཕོག་ས་གཅིག་ཏུ་ཞེས་པ་ཡིན་ཏེ། ཁྱིམ་དེའི་ནང་ནས་བལྟ་བ་ཡིན་ནོ། །གསུམ་པ་
རིག་པ་ཕྱེད་སྐུའི་དཔེ་ནི། ཁྱིམ་ཕྱེད་ཕིབས་ཅན་གྱི་ཉི་གྲིབ་མཚམས་སུ་རྒྱན་གོས་ཀྱིས་སྤྲས་པ་འདུག་པའི་ཕྱེད་
ཉི་མར་ཐོན་པ་ལ་སྔ་མ་བཞིན་བལྟས་པས་ཤེས་སོ། །དེའང་སྤྱི་གཙུག་ཙམ་ནས་ཞལ་དང་སྐུ་སྟོད་ལ་སོགས་པ་
རིམ་གྱིས་དེ་ལྟར་བལྟས་པས་སྐུ་རིམ་པར་འཆར་བ་ངོས་གཟུང་ངོ༌། །བཞི་བ་བཞུགས་སྐུའི་དཔེ་ནི། སྣང་བ་ལ་
སྐྱིལ་ཀྲུང་བཅས་ཏེ་སྔ་མ་ལྟར་ཁྱིམ་ཉི་མ་ཅན་ལ་རྒྱན་གྱིས་སྤྲས་ཏེ་སྔ་མ་ལྟར་ཟེར་པའང་འདུག བལྟས་པས་ཤེས་སོ། །
ལྔ་པ་ཟུར་ཞལ་ཕྱེད་སྐུའི་དཔེ་ནི། ཁྱིམ་ཉི་གྲིབ་གྱེན་ཐུར་ཅན་ཡོད་སར་ལུས་ཕྱེད་ཉི་མ་ཕྱེད་གྲིབ་མ་ལ་གཏད་
ནས། སྐལ་ལྡན་གྱིས་མཚན་མོའི་ངོས་ནས་མེ་ལོང་ལ་མིག་བཅུག་ནས་བལྟས་པས་ཟུར་སྐུ་འགྲོ་འོང་བྱེད་པ་
གསལ་ལོ། །དྲུག་པ་གཟུགས་སྐུའི་དཔེ་ནི། རིགས་ལྔའི་སྐུ་འདྲ་བྲིས་པ་དུས་གཅིག་ལ་བཀྲམ་སྟེ། དེ་བཞིན་དུ་

བལྟས་པས་ཤེས་སོ། །བདུན་པ་སྐུ་ལ་ཐིག་ལེས་བརྒྱན་པའི་དཔེ་ནི། སྐུ་དེ་དག་ལ་མེ་ལོང་ཆུང་ངུ་དང་དྲིལ་བུ་
གཡེར་ཁ་བཏགས་པ་ལ། དེ་ལྟར་བལྟས་པས་ཤེས་སོ། །བརྒྱད་པ་ཐིག་ལེ་ཟེར་ཐག་གི་དཔེ་ནི། ཁང་པའི་ཉི་
ཞུར་ལ་མེ་ལོང་བརྒྱུས་པའི་ཐག་པ་འཐེན་ཏེ་བལྟས་པས་ཤེས་སོ། །དགུ་པ་ཟེར་ཐག་སོ་སོ་ལ་མཚོན་པའི་དཔེ་
ནི། ཕྲེང་བ་དཀར་པོ་ཉི་ཞུར་ལ་འཐེན་ནས་སྔ་མ་བཞིན་བལྟས་པས། རྡོ་རྗེ་སེམས་དཔའ་ནས་སེར་པོ་ལ་སོགས་
པས་ལྷག་མ་རྣམས་མཚོན་པའོ། །བཅུ་པ་རིགས་ལྔའི་ཚོམ་བུའི་དཔེ་ནི། ཟངས་སམ་འཁར་གཞོང་ཆེན་པོ་
བཙོད་ཆུས་བཀང་བ་ལ་མེ་ཏོག་ལྔའི་ཚོམ་བུ་བཀོད་ནས་བལྟས་པས། དམར་པོ་པདྨའི་རིགས་ཀྱི་ཚོམ་བུ་ནས་
མཐིང༌གས་བདེ་གཤེགས་རིགས་དང༌། སེར་པོས་རིན་ཆེན་རིགས་དང༌། དཀར་པོས་རྡོ་རྗེ་རིགས་དང༌། ལྗང་
ཁུས་ལས་ཀྱི་རིགས་ཀྱི་ཚོམ་བུར་ཤེས་སོ། །མེ་ཏོག་རློན་པ་ལ་བྱའོ། །བཅུ་གཅིག་པ་སྐུ་རང་རྐྱང་གི་དཔེ་ནི།
ཤེལ་དང་གསེར་ལ་སོགས་པའི་ལུགས་སྐུ་རེ་རེ་རིམ་པས་ལག་ཏུ་གཟུང་ནས་སྔར་བཞིན་བལྟས་པས་རྡོ་རྗེ་
སེམས་དཔའ་དང་རིན་ཆེན་འབྱུང་ལྡན་ལ་སོགས་པའི་སྐུ་རང་རྐྱང་པ་གཏན་ལ་ཕེབས་སོ། །བཅུ་གཉིས་པ་རིག་
པ་དྲི་མ་མེད་པའི་དཔེ་ནི། ཤེལ་གཟུང་སྟེ་ཤེལ་གཅིག་གིས་བལྟས་པས་ཤེས་སོ། །བཅུ་གསུམ་པ་ཐིག་ཕྲན་གྱི་
དཔེ་ནི། རྨ་བྱའི་མདོངས་བཀྲམ་པས་ཤེས་སོ། །བཅུ་བཞི་པ་འོད་ལྔའི་སྣང་བ་འབབ་པའི་དཔེ་ནི། བྱང་གི་ཉི་
མ་རྔ་ཡབ་ཆུར་བསྐྱུར་ནས་གཡབ་པ་ལ་ལྷོའི་གྲིབ་མ་ནས་བལྟས་པས་ཤེས་སོ། །བཅོ་ལྔ་པ་རིག་པའི་ཡོན་ཏན་
གྱི་དཔེ་ནི། ཏ་ལའམ་དབྱར་པའི་སྡོང་པོའི་ལོ་མ་རྣམས་དབྱུག་པས་ཕབ་པ་ལ་ནུབ་ནས་ཕྱི་དྲོའི་དུས་སུ་བལྟས་
པས། འོད་ཀྱི་མེ་ལོང་ནམ་མཁའ་ལ་འབབ་པར་མཐོང་བ་ནི། བར་དོར་འཆར་བའི་དུས་སོ། །བཅུ་དྲུག་པ་བར་
དོ་དབང་གི་ཆུ་བོའི་དཔེ་ནི། གཅིག་གིས་ཤར་ནས་བུམ་པ་ཆུས་བཀང་བ་བཟུང་སྟེ་བར་སྣང་ནས་ཆུའི་རྒྱུན་སྦྲེང་
བ་ལ་སྔ་མ་བཞིན་བལྟས་པས་ཤེས་སོ། །བཅུ་བདུན་པ་བར་དོའི་མཆོད་པའི་ལྷ་མོའི་དཔེ་ནི། གཅིག་གིས་དར་
སྣའི་ཕྱེ་མ་འཕུར་མ་གཡབ་པ་ལ་སྔ་མ་བཞིན་བལྟས་པས་ཤེས་སོ། །བཅོ་བརྒྱད་པ་བར་དོའི་རིགས་ལྔ་ཡབ་
ཡུམ་གྱི་བྱང་ཆུབ་སེམས་ཀྱི་རྒྱུན་གྱི་དཔེ་ནི། རང་དང་གཞན་གཅིག་གཉིས་ལ་རྒྱན་བཟང་པོས་བརྒྱན་པའི་སྦྱོར་
མཚམས་ནས། དར་སྣ་ཚོགས་ཀྱི་ཐག་པ་འཐེན་པའི་བར་བར་དུ་མེ་ལོང་བཏགས་ལ། ཤེལ་རེ་གཟུང་སྟེ་སྔ་མ་
བཞིན་བལྟས་པས་ཤེས་སོ། །བཅུ་དགུ་པ་ལྷུན་གྲུབ་རིན་པོ་ཆེའི་དཔེ་ནི། གན་རྐྱལ་དུ་ཉལ་བའི་སྙིང་གར་
གདུགས་གསེར་གྱི་ཡུ་བ་ཅན་གཟུང་སྟེ། མིག་གཡས་བཀབ་གཡོན་གྱིས་སྔ་མ་བཞིན་བལྟས་པས་རིག་པ་མ་
བུའི་འབྲེལ་ཐག་དང་ལྷུན་གྲུབ་གཉིས་ཡུ་བ་དང་གདུགས་ཀྱིས་ཤེས་མོ། །ཉི་ཤུ་པ་རིག་པའི་འགྱུ་བ་རླུང་གི་རང་

སྒྲའི་དཔེ་ནི།གཅིག་གིས་སྤྱི་བོ་ནས་དྲིལ་བུ་གཡེར་ཁའི་ཕྲེང་བ་ཐད་དྲང་དུ་གྱེན་ལ་འཐེན་ནས་དབྱུག་པས་
གྲོལ་བ་ལ། སྔ་མ་བཞིན་བལྟས་པས་ཤེས་སོ། །ཉེར་གཅིག་པ་རྡོ་རྗེ་སེམས་དཔའི་སྣ་ཐག་གི་དཔེ་ནི། དར་གྱི་
ཐིག་གུ་མིག་ནས་ནམ་མཁར་འཐེན་ལ་སྔ་མ་བཞིན་བལྟས་པས་ཤེས་སོ། །སྤྱི་དོན་གཉིས་པ་སེམས་ཉིད་རིག་
པ་ལ་ངོ་སྤྲད་པ་ལ་གཉིས་ཏེ་སེམས་ཉིད་སྐྱེ་མེད་དུ་ངོ་སྤྲད་པ་དང་། རིག་པ་འགགས་མེད་དུ་ངོ་སྤྲད་པའོ། །དང་
པོ་ལའང་དཔེ་དོན་རྟགས་གསུམ་ལས། དཔེ་ནམ་མཁའ་ལྟ་བུ། དོན་སེམས་ཉིད་སྐྱེ་བ་མེད་པ། རྟགས་ཇི་ལྟར་
ཤར་ཡང་ངོ་བོ་མེད་པ་གསུམ་གྱིས་ཤེས་པར་བྱ་སྟེ། ཀུན་བྱེད་ལས། ང་ཡི་རང་བཞིན་རྟོགས་འདོད་ན། །དཔེ་
ནི་ནམ་མཁའ་ལྟ་བུར་ལྟོས། །དོན་ནི་སེམས་ཉིད་སྐྱེ་བ་མེད། །རྟགས་ནི་རིག་པ་འགགས་པ་མེད། །ཅེས་སོ། །
གཉིས་པ་རིག་པ་འགགས་མེད་དུ་ངོ་སྤྲད་པ་ལ་གསུམ་སྟེ། དཔེ་དང༌། རྟགས་དང༌། དོན་ནོ། །དཔེ་ནི་སྔར་
བསྟན་པ་ལས། ངོ་བོའི་དཔེ་ཤེལ། རང་བཞིན་གྱི་དཔེ་འོད། ཐུགས་རྗེའི་དཔེ་ཟེར་དུ་སྣང་བའི། རྨ་བྱའི་སྒོ་ང་
ལྟ་བུ་སྟེ་ཆུ་རིས་འོད་ལྔ་ཕྱི་ནང་ཟང་ཐལ། སྙིང་པོ་སེམས་ཅན་དུ་གནས་པ་གསུམ་ལ་ངོ་བོ་གཅིག་ལ་ཆ་ཤས་
དབྱེ་བའི་ཡེ་ཤེས་སུམ་བརྩེགས། སྐུ་གསུམ་འདུ་འབྲལ་མེད་པའི་དཔེར་ཤེས་པར་བྱའོ། །དེ་ལས་ཤར་བ་
གདངས་ཀྱི་དཔེ་ནི། ཤེལ་འོད་ཕྱིར་སྣང་བས་ངོ་ཤེས་པར་བྱའོ། །གཉིས་པ་རྟགས་ལ་གསུམ་སྟེ། ངོ་བོ་དབྱིངས་
ཀྱི་རྟགས། རང་བཞིན་ཡེ་ཤེས་ཀྱི་རྟགས། ཐུགས་རྗེ་རིག་པའི་རྟགས་སོ། །དང་པོ་ནི་ནམ་མཁའ་ལ་ལུ་གུ་རྒྱུད་
སྣང་བ་སྟེ། དེ་ཡང་དབྱིངས་རང་བཞིན་གྱིས་དག་པ་སྟོང་གསལ་སྤྲོས་པ་དང་བྲལ་བའི་གདངས་ལུ་གུ་རྒྱུད་
གསལ་ལ་དྲི་མ་མེད་པའོ། །གཉིས་པ་ལ་གསུམ་ལས། ཡེ་ཤེས་ངོ་བོའི་གདངས་ཐིག་ལེར་གནས་པའི་རྟགས་
སུ་མིག་བཙིར་བས། དམར་སེར་འོད་ཀྱི་གོང་བུར་ཤར་བའོ། །དབང་ལ་སོགས་པས་སྦྱངས་ན་དག་པའི་བརྡར་
དམར་པོར་འབྱུང་བའོ། །ལུས་ནང་གི་རྩ་ཐམས་ཅད་ན་ཐིག་ལེ་ཡོད་པའི་རྟགས་སུ་མཚན་མོ་སྦྲིད་པ་དྲག་པོ་
བྱུང་དུས་མེ་སྟག་འཕྲོ་བ་ལྟར་སྣང་བའོ། །ཡེ་ཤེས་རང་སྒྲར་ཡོད་པའི་རྟགས་སུ། རྣ་བའི་ཤོང་བུ་མནན་པས་སྒྲ་
འབྱུང་བའོ། །ཡེ་ཤེས་རླུང་གི་རྟགས་སུ་སྟེང་རླུང་དྲག་ཏུ་མནན་པས་སིལ་སྙན་གྱི་སྒྲ་ལྟ་བུ་འབྱུང་བས་ཀྱང་ཤེས་
སོ། །ཡེ་ཤེས་ལུས་ལ་གནས་པའི་རྟགས་སུ། ཁའི་རླངས་པ་ཉི་ཟེར་ལ་སོང་བའི་དུས་འཇའ་ཚོན་རིས་སུ་ཤར་
བས་ཤེས་སོ། དེའང་ཉི་མ་རྩེ་ཤར་དུས་སུ་མདུན་དུ་བཙོད་ཆུའི་སྟེང་དུ་ཁའི་རླངས་པ་འོད་ལྔར་འཆར་བས་ཀྱང་
ཡིད་ཆེས་པར་བྱའོ། །གསུམ་པ་ཐུགས་རྗེ་རིག་པའི་རྟགས་ལ་གཉིས་ལས། རིག་པའི་རང་བཞིན་སྤྲུལ་སྐུར་
ཡོད་པའི་རྟགས་སུ། ཉི་མ་རྩེ་ཤར་དུས་བ་སྤུར་བལྟས་པས་འོད་ཟླུམ་ཟ་འོག་རིས་སུ་འབྱུང་བའོ། །འོད་དུ་

གནས་པའི་རྟགས་སུ་ཁ་རླངས་འོད་ལྔར་སྣང་བ་ཡིན་ནོ། །དེ་ལྟར་རྟགས་ལ་བརྟེན་ནས་ཡོད་ངེས་པར་ཡིད་
ཆེས་བསྐྱེད་པ། རང་ལ་རང་བཞིན་ཡོད་པའི་རྟགས་སུ་གཟུགས་བརྙན་མེ་ལོང་ལ་ཤར་བས་ཤེས་པ་བཞིན་ནོ། །
གསུམ་པ་དོན་ལ་གསུམ་སྟེ། རིག་པའི་ངོ་བོ་འདུག་ཚུལ་ལ་ངོ་སྤྲད་པ། རང་བཞིན་སྐུ་ལ་ངོ་སྤྲད་པ། ཐུགས་རྗེ་
གོམས་ཚད་ལ་ངོ་སྤྲད་པའོ། །དང་པོ་ནི་རིག་པའི་ཡེ་ཤེས་ངོ་བོ་སྟོང་པ་ཆོས་སྐུ། རང་བཞིན་གསལ་བ་ལོངས་སྐུ།
ཐུགས་རྗེ་རིག་པ་སྤྲུལ་སྐུ་གསུམ་ཡེ་ནས་རང་ཆས་སུ་ལྷུན་གྱིས་གྲུབ་པའི་རང་གདངས། བླ་མས་ངོ་སྤྲད་པའི་
ཆོས་ཉིད་མངོན་སུམ་གྱི་སྣང་བར་ཐག་གཅད་དོ། །གཉིས་པ་ལ་གསུམ་ལས། སྤྲུལ་སྐུ་ངོ་སྤྲད་ཀྱི་གདམས་པས།
ད་ལྟར་གྱི་སྣང་བ་འོད་གསལ་དུ་གྲོལ་བར་བསྟན་པ་དང༌། ལོངས་སྐུ་ངོ་སྤྱད་ཀྱི་གདམས་པས། བར་དོའི་རང་
སྣང་ཞིང་ཁམས་རང་ཤར་དུ་བསྟན་པ་དང༌། ཆོས་སྐུ་ངོ་སྤྲད་ཀྱི་གདམས་པས་ཆོས་ཉིད་ཀ་དག་གི་ས་ལ་ལ་བཟླ་
བ་སྟེ། རིམ་པ་ལྟར་སྣང་བ་ཐུག་ཕྲད་གཅིག་ཐོག་ཏུ་གཅིག་འདྲེས་པ་ཡིད་མཐུན་པའི་ཕོ་མོ་ཁང་སྟོང་དུ་འཛོམ་
པ་ལྟ་བུ་དང༌། ཡེ་ཤེས་སྐྱབས་འཇུག་གི་གདམས་པ་སྔར་འདྲིས་ཀྱི་མི་དང་ཡུལ་གཞན་དུ་འཕྲད་པ་ལྟ་བུ་དང༌།
སྣང་བ་རང་གྲོལ་གྱི་གདམས་པ་སྦྲུལ་གྱི་མདུད་པའམ། ཆུ་རླབས་མཚོར་ནུབ་པའམ། སྤྲིན་ནམ་མཁར་ཞི་བ་ལྟ་
བུས་མཚོན་ནས་ཉམས་སུ་བླང་པའོ། །གསུམ་པ་ཐུགས་རྗེ་གོམས་ཚད་ལ་ངོ་སྤྲད་པ་ནི། གང་ཤར་རྗེས་མེད་དུ་
གྲོལ་བ་བར་སྣང་གི་སིལ་བུར་ལྟར་གོམས་པ་དང༌། ཙིར་སྣང་རང་སྣང་དུ་གྲོལ་བ་རྨི་ལམ་གྱི་སྣང་བ་ལྟར་གོམས་པ་
དང༌། འོད་གསལ་ལྷུན་གྲུབ་ཏུ་གྲོལ་བ་སྣང་བཞིའི་འཆར་ཚུལ་ལ་གོམས་པར་བྱའོ། །དེ་ལྟར་དཔེ་དོན་རྟགས་
གསུམ་གྱིས་ངོ་སྤྲད་པས། རིག་པའི་རང་བཞིན་རང་ངོ་མི་ཤེས་མི་སྲིད་དོ། །དེའང་འཁོར་འདས་གཉིས་ཀྱི་བར་
ན་རིག་མ་རིག་གཉིས་ལས་མེད་དེ། འཁོར་བར་འཁྱམས་ཚད་ཐམས་ཅད་རང་ངོ་མ་ཤེས་པས་ལན་ལ། མྱ་ངན་
ལས་འདས་ཚད་རིག་པ་ངོ་ཤེས་པས་གྲོལ་བའི་ཕྱིར་རང་ངོ་ཤེས་པ་གལ་ཆེའོ། །དེའང་ངོ་སྤྲད་པ་དང་ངེས་ཤེས་
ཁྱད་པར་ཅན་གྱི་རྟོགས་པ་སྐྱེ་བ་དུས་མཉམ། རྟོགས་པ་ཐོབ་པ་དང་ཞེན་འཛིན་འཁྲུལ་བའི་ཆོས་བོར་བ་དུས་
མཉམ། ཆོས་བོར་བ་དང་ཕྱིན་ཅི་ལོག་གི་དབུགས་ཆད་པ་དུས་མཉམ། དབུགས་ཆད་པ་དང་གཞི་ཐོག་ཏུ་སངས་
རྒྱས་པ་དུས་མཉམ་མོ། །དེའང་ཕུང་པོ་གདོས་བཅས་བོར་བ་དང་རང་སྣང་འོད་གསལ་དུ་ཤར་བ་དུས་མཉམ། འོད་
གསལ་ཤར་བ་དང་རང་ངོ་ཤེས་པ་དུས་མཉམ། རང་ངོ་ཤེས་པ་དང་དབྱིངས་སུ་གྲོལ་བ་དུས་མཉམ་པའོ།། །།
དེ་ལྟར་ཡང་ཟབ་མངོན་སུམ་སྙིང་པོའི་གནད། །དཔེ་དོན་རྟགས་ལས་གྲོལ་བ་ཐོབ་བྱེད་པ། །གང་ཡིན་འདི་ནི་
ཀློང་ཆེན་རབ་འབྱམས་ཀྱིས། གངས་རི་ཐོད་དཀར་མགུལ་དུ་བཀོད་པ་ཡིན། །དགེ་བ་འདི་ཡིས་མ་ལུས་འགྲོ་

བ་ཀུན། །ཕྱམ་ཅིག་འོད་གསལ་སྙིང་པོའི་དོན་རྟོགས་ཤོག །ངོ་སྤྲད་གནད་ཀྱི་གདམས་པ་དྲན་པའི་མེ་ལོང་
ཞེས་བྱ་བ། ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་ཤིན་ཏུ་གསལ་བར་བཀོད་པ་རྫོགས་
སོ། ། ། །
༄༅། །འཆི་ལྟས་དྲན་པའི་མེ་ལོང་བཞུགས་སོ། །
དང་པོའི་རྒྱལ་བ་ཀུན་བཟང་ལ། །ལུས་ངག་ཡིད་ཀྱིས་གུས་བཏུད་དེ། །རྣལ་འབྱོར་རྣམས་ཀྱིས་ཤེས་བྱ་བ། །
འཆི་ལྟས་དྲན་པའི་མེ་ལོང་བྲི། །འདི་ལ་གསུམ་སྟེ། ཕྱི་ལུས་ལ་བརྟག་པ། ནང་རླུང་ལ་བརྟག་པ། གསང་བ་
རིག་པ་ལ་བརྟག་པའོ། །དང་པོ་ལ་གཉིས་ཏེ། གཞན་གྱི་ཕུང་པོ་དང༌། རང་གི་ཕུང་པོ་བརྟག་པའོ། །དང་པོ་ནི།
ནད་མེད་པའི་དུས་སུ་སེན་མོའི་བཀྲག་ཤོར་ན་ཟླ་བ་དགུའི་ཉིན་ཕྱེད་ན་འཆིའོ། །མིག་སྤྱིས་དཀར་པོ་ཡལ་ན་ཟླ་
བ་ལྔ་ནའོ། །ལྟག་པའི་བདུད་སྒོ་ནས་སྐྲ་ཚོམ་གཅིག་གྱེན་ལ་ལངས་ན་ཞག་ཉེར་གཅིག་ནའོ། །རྐང་པའི་ལོང་
ནའོ། །སྣ་ཞོམ་ན་ཞག་ལྔ་ནའོ། །རྟག་ཏུ་ཡན་ལག་རྐྱོང་ན་ཞག་བདུན་ནའོ། །མིག་འབྱེད་འཛུམ་མི་བྱེད་པར་
བུ་ཕྱི་ནང་འགྱུར་ན་ཟླ་བ་གཅིག་གི་སྔ་དྲོ་ནའོ། །ནད་ཀྱིས་བཏབ་པ་ལ་ནི་སོའི་རྩ་བར་དྲེག་པ་ཆགས་ན་ཞག་དགུ་
འབྲུ་ཚུགས་སུ་བལྟ་ན་ཞག་གསུམ་ནའོ། །མིག་གི་ཚིགས་འཁྲུལ་ནས་གྱེན་ལ་ལོག་ལོག་བྱེད་ན་ཞག་བཅོ་ལྔ་
ནའོ། །འགྲམ་པའི་ཤ་ཤོང་བུར་སོང་ན་ཞག་བཅུ་དགུའི་ནུབ་མོ་ནའོ། །དབུགས་བརྩེགས་མར་རྒོད་ན་ཟླ་བ་
དྲུག་ནའོ། །སྣ་ཡོ་བར་མངོན་ན་ཞག་བདུན་ནའོ། །མིག་ནས་མཆི་མ་རྒྱུན་མི་འཆད་པར་འཛག་ན་ཞག་ལྔ་ནའོ། །
སོ་འཐམས་ན་ཞག་གསུམ་གྱི་ཉི་མ་ཕྱེད་ནའོ། །ལྕེའི་རྩེའམ་སྟེང་དུ་ཐིག་ལེ་ནག་པོ་བྱུང་ན་ཞག་གཉིས་ཀྱི་སྔ་དྲོ་
ནའོ། །རྣ་བ་ལེབ་མོར་འབྱར་ན་ནམ་ཕྱེད་ནའོ། །རྩ་གཉིད་ལོག་མེད་ན་ཟླ་བ་ཕྱེད་ཉིན་ཕྱེད་ནའོ། །གཉིས་པ་
རང་ལ་བརྟག་པ་ལ་དགུ་ལས། དང་པོ་ནམ་མཁའི་དབྱིངས་སུ་ཚེའི་གཟུགས་བརྙན་ལ་བརྟག་པ་ནི། ནམ་མཁའ་
དྭངས་པའི་སྔ་དྲོའམ་ཕྱི་དྲོ་གཅེར་བུར་ལངས་ཏེ་ཡན་ལག་བརྐྱང་ལ་དབྱུག་པའམ་ཕྲེང་བ་བཟུང་སྟེ། གྲིབ་མའི་
སྙིང་གར་མིག་དང་སེམས་མ་ཡེངས་པར་དར་ཅིག་བལྟས་པས། སྐྲ་ཝལ་གྱིས་སོང་དུས་མདུན་གྱིས་ནམ་མཁར་
བལྟས་པས། ལུས་ཀྱི་རྣམ་པ་ལག་ཆ་དང་བཅས་པ་སྐྱ་ལམ་ཚང་ན་སྐྱོན་མེད་པའོ། །གཞན་དུ་ཆད་ལྷག་ལས་
འཆི་བ་བརྟག་པ། ཁ་དོག་ལས་གདོན་བརྟག་པ། དབྱིབས་ལས་བསླུ་བས་བཟློག་མི་བཟློག་བརྟག་པའོ། །

དང་པོ་ནི། ལག་ཆ་མེད་ན་ལོ་བདུན་ནའོ། །ལག་པ་གཡས་མེད་ན་ལྔ་ནའོ། །གཡོན་མེད་ན་གསུམ་ནའོ། །རྐང་
པའི་པུས་མོ་མན་ཆད་མེད་ན་གཉིས་ནའོ། །རྐང་ལག་ཐམས་ཅད་མེད་ན་ཟླ་བ་བརྒྱད་ནའོ། །རྐང་པ་གཡོན་
མེད་ན་ལོ་གཅིག་ནའོ། །མགོ་མེད་ན་ཟླ་བ་ལྔ་ནའོ། །མགོའི་ཕྱེད་ཚལ་གཡས་མེད་ན་ཟླ་བ་དགུ་ནའོ། །གཡོན་
མེད་ན་ཟླ་བ་བདུན་ནའོ། སྐེ་ཡན་ཆད་མེད་ན་ཟླ་བ་གསུམ་ནའོ། །རོ་སྟོད་མེད་ན་ཟླ་བ་གཉིས་ནའོ། །སྨད་མེད་
ན་ཟླ་བ་གཅིག་ནའོ། །ལུས་ཕྱེད་ཚལ་གྱི་གཡས་མེད་ན་ཞག་ཉི་ཤུ་རྩ་དགུ་ནའོ། །གཡོན་མེད་ན་ཉི་ཤུ་རྩ་གཅིག་
ནའོ། །དབྱིབས་ལ་བརྟག་པ་ནི། གྲུ་བཞིར་བྱུང་ན་བསླུ་བས་བཟློག་གོ །ཟླ་གམ་དང༌། ཟླུམ་པོ་དང༌། ནར་མོ་
ཡང་བཟློག་གོ །རོ་གཏུམས་པ་འདྲ་བ་དང༌། གྲུ་གསུམ་ནི་མི་བཟློག་གོ །ཁ་དོག་ལས་གདོན་ལ་བརྟག་པ་ནི།
དཀར་པོ་ལས་དབུས་ནས་ཡལ་ན་ཀླུ་དང་རྒྱལ་པོས་གནོད་པའོ། །ནག་པོ་ལས་གཡས་ནས་ཡལ་ན་བདུད་དང་
མ་མོ། དམར་པོ་གཡོན་ནས་ཡལ་ན་བཙན་དང་ཆོས་སྐྱོང་ངམ་འགོ་བའི་ལྷའོ། །སེར་པོ་ལས་འོག་ནས་ཡལ་ན་
ཀླུ་བཙན་དང་རྒྱལ་འགོང༌། སྔོན་པོ་ལས་རྐང་པ་ནས་ཡལ་ན་ཀླུ་དང་མཚོ་སྨན་ནོ། །ནག་བན་བུན་ནི་མ་མོ་དང་
གཤིན་རྗེའོ། །སེར་བྲེང་བྲེང་ནི་ས་བདག་གོ །ཁྲ་ཁྱུག་ཁྱུག་ནི་གཤིན་འདྲེའོ། །གཉིས་པ་གནམ་ས་གཉིས་ཀྱི་
འབྲེལ་ཐག་ལ་བརྟག་པ་ན། ཉིན་ཕྱེད་ན་ལྷོར་བལྟས་ཏེ། ཙོག་པུར་འདུག་པའི་པུས་མོའི་སྟེང་དུ་གྲུ་མོ་བཙུགས་
ནས་ལག་ངར་བསྒྲེངས་སྟེ། སྨིན་མཚམས་སུ་ལག་པའི་མགུལ་པ་ལ་མིག་གཉིས་ཡ་ཡོ་མེད་པར་བལྟས་པས།
ཤིན་ཏུ་ཕྲ་མོར་བྱུང་བ་ནི་སྐྱོན་མེད་དོ། །ཆད་ན་ཞག་བཅུ་དགུ་ནས་འགུམ་མོ། །གསུམ་པ་ནི། རི་རབ་ཀྱི་
ལོགས་ལ་སེང་གེ་ཞོན་པའི་མི་ལ་བརྟག་པ་ནི། ཉི་མ་རྩེ་ཤར་ལ་ཆུའི་རྫིང་ནུབ་ངོས་ནས་རྩིག་པ་མཐོན་པོའི་
ལོགས་ལ་མདངས་འཆར་བ་ལ་བལྟས་པས་གྲིབ་མ་ཟང་ཐལ་བ་ཉིས་བརྩེགས་སུ་འདུག་ན་སྐྱོན་མེད་པའོ། །
སྟེང་མ་མེད་ན་ཞག་བཅུ་དྲུག་གི་ཉིན་ཕྱེད་ན་འཆིའོ། །བཞི་པ་ཆུའི་སྤྲིས་མ་ལ་བརྟག་པ་ནི། ཉི་མ་རྩེ་ཤར་ལ་
འཁར་གཞོང་ལ་སོགས་པ་སྣོད་མི་དཀར་མི་ནག་པར་ཆུ་བཏང་ལ། དེའི་རླངས་པ་སྔོ་དམར་དུ་འདུག་ན་སྐྱོན་
མེད། མི་འདུག་ན་ཞག་བཅོ་ལྔ་ནའོ། །ནག་ཧྲལ་ཧྲོལ་ནི་ཞག་བཅུ་གཅིག་ནའོ། །དམར་པོ་ཐིག་ལེ་ཅན་ནི་དགུ་
ནའོ། །ཆུའི་ཁ་དོག་ལ་གདོན་བརྟག་པ་ནི་ཚེ་གཟུགས་དང་འདྲའོ། །ལྔ་པ་དགེ་སྦྱོང་གི་དུ་བ་ལ་བརྟག་པ་ནི། ཉི
མ་རྩེ་ཤར་གྱི་དུས་དྲི་ཆེན་བཏང་བས་རླངས་པ་ཡོད་ན་སྐྱོན་མེད། དམར་པོ་ཐིག་ལེ་ཅན་དང་མེད་ན་ཞག་དགུ་
ནའོ། །དྲུག་པ་རི་རབ་ཀྱི་རྩེ་ལ་ཉི་མ་ནུབ་མ་ནུབ་ནི། མིག་གི་སྒྲོན་མ་ཡོད་ན་སྐྱོན་མེད། མེད་ན་ཞག་གསུམ་
ནའོ། །བདུན་པ་རི་རབ་ཀྱི་ཁོང་སེང་གེ་སྒྲ་ལ་བརྟག་པ་ནི། རྣ་བ་གཏེམས་པའི་རང་སྒྲ་རྔ་སྒྲ་འདྲ་ན་སྐྱོན་མེད།

རླུང་ཆེན་པོ་དང་འདྲ་ན་ཞག་བདུན་ནམ་བཅུ་གཅིག་ནའོ། །སྒྲ་མེད་ན་ལྔ་ནའོ། །བརྒྱད་པ་དཔག་བསམ་ཤིང་གི་
མདུད་པ་ལ་བརྟག་པ་ནི།ལྟག་པའི་བདུད་སྒོ་ནས་སྐྲ་གྱེན་ལ་མེད་ན་སྐྱོན་མེད། ཉག་མ་བདུན་གྱེན་ལ་ལངས་
ན་ཞག་བདུན་ནའོ། །དགུ་པ་རི་ཐང་གི་མཚམས་སུ་ལྗོན་ཤིང་གི་རྐེད་པ་ལ་བརྟག་པ་ནི། རྩ་ལ་བརྟག་པ་སྟེ་
འཕར་རྩ་དང་རྐང་ལག་གི་བླ་རྩ་མེད་ན་ཞག་བདུན་ནའོ། །དོན་གཉིས་པ་ནང་རླུང་ལ་བརྟག་པ་ནི། ཉི་མ་རྩེ་
ཤར་ལ་ཁ་སྣའི་རླུང་འབྱུང་རྔུབ་བྱེད་དུས་ཡང་ཡང་རྒོད་ན་ཟླ་བ་དྲུག་ནའོ། །སྣ་རྩེར་རླུང་གི་མདངས་མེད་ན་
ཞག་བདུན་ནའོ། །མིག་གི་རླུང་ཞ་ནས་མཆི་མ་འཛག་ན་ཞག་ལྔ་ནའོ། །བྲང་གི་ལྷེན་སྣ་ཞོམ་ན་དུས་བཞིའི་རླུང་
ཞ་བས་ཞག་བཅུ་དྲུག་ནའོ། །རླུང་རྟགས་གཞན་རྣམས་གཞན་གྱིས་ལུས་ལ་བརྟག་པ་བཞིན་ནོ། །དོན་གསུམ་
པ་གསང་བ་རིག་པ་ལ་བརྟག་པ་ནི། སྒྲོན་མ་དབྱིངས་སུ་ཐིམ་པའི་རྟགས་སུ་མིག་གི་སྒྲོན་མ་མེད་པའོ། །གཞན་
ཡང་སྔར་བས་ཉམས་མི་དགའ་ཞིང་ཤེས་པ་དང་གཤིས་འགྱུར་ཏེ། དད་པ་ལ་སོགས་པ་མེད་པ་རྣམས་གློ་བུར་
དུ་སྐྱེ་བར་མངོན་ཞིང༌། ཡོད་པ་རྣམས་དག་སྣང་དང་མོས་གུས་ཤོར་བ་དང༌། རྒྱུད་རྩུབ་ཅིང་ཞེན་ཆགས་ཆེར་
སོང་བ་དང༌། ངང་རྒྱུད་འཇམ་རྩུབ་འགྱུར་བ་དང༌། ཆོས་མིན་ཡིད་ལ་མང་བ་དང༌། རྟག་འཛིན་ཆེར་སོང་བ་ལ་
སོགས་པ་འབྱུང་ཞིང༌། རྨི་ལམ་དུའང་ཉི་མ་ནུབ་ཅིང་ནམ་སྲོས་པ་ཤ་སྟག་དང༌། ལུང་སྟོང་དང༌། ཐང་སྟོང་དང༌།
གྲོང་སྟོང་ན་རང་གཅིག་པུར་སྙིང་མི་དགའ་ཞིང་འདུག་པ་དང༌། གཞན་དུ་འགྲོ་ཞིང་གནས་ཁང་ཚོལ་བ་དང༌།
གོས་དམར་པོ་གྱོན་ནས་ནུབ་ཕྱོགས་སུ་འགྲོ་བ་དང༌། མཆོད་རྟེན་དམར་པོ་ལ་འཛེགས་པ་དང༌། མེ་ཏོག་དམར་
པོ་འཐུ་བ་དང༌། གཤིན་པོ་རྣམས་དང་འཕྲད་ནས། གཏམ་བྱེད་ཅིང་བཟའ་བཏུང༌བྱེད༌པ༌དང༌། གཞན་གྱིས་
སྐྱེལ་ཐུང་བྱེད་པ་དང༌། བོང་བུ་ལ་ཕྱིར་ལོག་དུ་ཞོན་པ་དང༌། ས་མཁར་སྒོ་མེད་ཀྱི་ནང་ན་འདུག་པ་དང༌། ཀ་ཀ་
ནིའི་ནང་ན་འདུག་པ་ལ་སོགས་པ་འབའ་ཞིག་བསྐྱར་གྱིན་རྨིའོ། །འདི་དག་ལོ་གསུམ་ཚུན་ཆད་ལ་འཆི་བའི་
རྟགས་ཀྱི་རིམ་པ་ཡིན་ནོ། །ཤིན་ཏུ་མྱུར་བ་ནི། ས་ཆུ་ལ་ཐིམ་པས་ལུས་ལྕི། ཆུ་མེ་ལ་ཐིམ་པས་ཁ་སྣའི་ཆུ་འཛག
མེ་རླུང་ལ་ཐིམ་པས་དྲོད་འཆོར། རླུང་རྣམ་ཤེས་ལ་ཐིམ་པས་ཕྱི་ནང་གི་དབུགས་ཆད་དེ་དར་ཅིག་བརྒྱལ། རྣམ་
ཤེས་ནམ་མཁའ་ལ་ཐིམ་པས་རྟོག་མེད་དུ་གནས། ནམ་མཁའ་འོད་གསལ་ལ་ཐིམ་པས་ཡེ་ཤེས་ཀྱི་སྣང་བ་ཤར་
བའི་རིམ་པ་རྣམས་ཡིན་པར་རིག་པར་བྱའོ། །དེ་ལྟར་དུས་ཀྱི་རྒྱལ་པོ་འབྱུང་བའི་རྟགས། །སྐྱེས་པ་ཉིད་ནས་
རང་བཞིན་ཡིན་པའི་ཕྱིར། །སྐྱེ་མེད་དོན་ལ་སྙིང་པོའི་བཙན་ས་གཟུང༌། །འཆི་དུས་མི་འཚེར་བྲོད་པའི་གདེང་
འཚལ་ལོ། །དེ་ལྟར་བཀོད་པའི་དགེ་བས་འགྲོ་བ་ཀུན། །འཆི་མེད་རྒྱལ་པོའི་གོ་འཕང་ཐོབ་པར་ཤོག །ཆོས་

ཚུལ་འདི་ནི་ཀློང་ཆེན་རབ་འབྱམས་ཀྱིས། །གངས་རི་ཐོད་དཀར་མགུལ་དུ་བཀོད་པ་ཡིན། །འཆི་ལྟས་དྲན་པའི་
མེ་ལོང་ཞེས་བྱ་བ། ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་ཡེ་གེ་སྔ་མ་ལས་ཤིན་ཏུ་གསལ་
བར་ཕྱེས་ཏེ་བཀོད་པ་རྫོགས་སོ། ། །།
༄༅། །འཆི་བསླུ་དྲན་པའི་མེ་ལོང་བཞུགས་སོ། །
ཐབས་ལ་མཁས་པའི་ཐུགས་རྗེ་ཅན། །དེ་ལ་དང་པོར་བདག་དད་པས། །བཏུད་ཏེ་དལ་འབྱོར་གནས་པའི་
ཐབས། །འཆི་བསླུ་དྲན་པའི་མེ་ལོང་བྲི། །དེ་ལ་གཉིས་ཏེ། སྤྱིར་བསླུ་བ་དང་། བྱེ་བྲག་ཏུ་བསླུ་བའོ། །དང་པོ་ནི་
རྩ་བའི་བླ་མ་ལ་ཚོགས་དང་མཆོད་པ་ལ་སོགས་པ་བྱ་བ་དང༌། ཚོགས་གཉིས་ཀྱི་ལས་ལ་འབད་པ་དང༌། བསྐྱེད་
རྫོགས་ཀྱི་ལམ་བསྒོམ་པ་དང༌། རྟེན་འབྲེལ་དུ་མ་ལ་བསླབ་པའོ། །རྟེན་འབྲེལ་ནི་ཤོག་བུ་ལ་འཁོར་ལོ་རྩིབས་
བཞི་མུ་ཁྱུད་དང་བཅས་པ་ལྔའི་ལྟེ་བ་ལ། རཾཡཾཁཾལཾཨེ རྩིབས་ལའང་སོ་སོའི་ཡིག་འབྲུ་དེ་དག་དང༌། མུ་
ཁྱུད་ལ་ཨཱ་ལི་ཀཱ་ལི་བྲིས་ཏེ། འབྱུང་བ་ལྔའི་ཚོན་དུ་ཁ་བསྒྱུར་ལ་འབྱུང་བ་ལྔའི་ལྷར་བསྐྱེད་ནས་མཆོད་པ་ཕུལ་ཏེ།
རྟེན་འབྲེལ་སྙིང་པོས་རབ་ཏུ་གནས་པ་ལ། བཀྲ་ཤིས་བརྗོད་ནས་ཁམ་ཕོར་ཁ་སྦྱར་ལྔར་བཅུག་ལ་བལ་ཚོན་སྣ་
ལྔས་དཀྲིས། ས་སྣ་དང༌། ཆུ་སྣ་དང༌། མེ་སྣ་དང༌། ཤིང་སྣ་དང༌། རྟ་གླང༌ལ་སོགས་པ་སེམས་ཅན་རིགས་མི་
མཐུན་པའི་ཁ་སྣ་ལ་བསྒྲེས་པའི་ངར་ཟན་ལ་མི་གཟུགས་ཁྲུ་གང་བ་བྱས་པའི་མིག་ཏུ་རཾ། རྣ་བར་ཡཾ། སྣ་ལ་ཁཾ།
ལྕེ་ལ་ལཾ། སྙིང་གར་ཨེ་བྲིས་ཏེ་བཅུག་ཅིང༌། གླུད་དམར་པོ་དང༌། སེར་པོ་དང༌། དཀར་པོ་དང༌། ནག་པོ་དང༌།
ལྗང་ཁུ་དང༌། ཁྲ་བོ་བྱས་ཏེ། གྲལ་ཐབས་སུ་བཀོད་པའི་བར་དུ། འབྲུ་སྣ་དང་རིན་པོ་ཆེ་སྣ་ཚོགས་གདབ་ཅིང༌།
ནམ་མཁའ་དང་། རྒྱང་བུ་བལ་ཚོན་སྣ་ལྔ་དང་། ལྟས་ངན་གྱི་བྱ་སྤུས་བརྒྱན་པའི་མི་གཟུགས་དང་། གླུད་རྣམས་
ལ་གཟུགས་ཅིང་། རང་གི་དྲི་ཆུ་དང་། སྐྲ་སེན་དང་། སྣབས་ལུད་དང་། གོས་དུམ་རྣམས་ཀྱང་གླུད་ཀྱི་གསེབ་ཏུ་
གཏང་ཞིང༌། ཕུ་དུང་ངམ་མཐུ་བས་གོས་སུ་བྱའོ། །གླུད་རྣམས་ཀྱི་མདུན་དུ་ཆངས་བུ་རེ་དང་མཐེབ་སྐྱུ་རེ་དང་
གཏོར་མ་ཁ་དོག་དང་མཐུན་པ་རེ་བཤམས་ཏེ། སྟག་པ་དང་གླང་མའི་ཁྲམ་ཤིང་ལ་རང་གི་ལོ་གྲངས་ཀྱི་ཉག་
བྲིས་པ་ཐམས་ཅད་ཀྱི་དཔུང་པ་གཡོན་དུ་བཙུགས་ནས་གཞག་གོ །དེ་ནས་ཡས་སྟག་བཤམས་པ་རྣམས་རཾ་ཡཾ་
ཁཾ་གིས་སྟོང་པར་བསམ་ཏེ། ཨོཾ་ཨཱ་ཧཱུྃ་གིས་འདོད་པའི་ཡོན་ཏན་ལྔར་དམིགས་ལ། འབྱུང་བའི་ལྷ་དང་བགེགས་

རིགས་སྟོང་ཕྲག་བརྒྱད་ཅུ་དང༌། འཆི་བདག་གཤིན་རྗེ་ལན་ཆགས་ཀྱི་མགྲོན་དང་བཅས་པ་རྣམས་བསམས་ཏེ།
དེ་རྣམས་ལ་ཕུལ་ནས་ཚིག་འདི་ལན་བདུན་བརྗོད་དོ། །འཁྱེར་ཅིག་ཁྱེར་ཅིག་སྟོབས་ལྡན་རྣམས། །སྲེད་དང་
ཆགས་དང་ཞེན་པ་དང་། །དྲན་དང་གཟུང་དང་བསམ་དང་རིག །གློད་དང་ཞི་དང་གྲོལ་བར་མཛོད། །ཅེས་པའི་
རྗེས་ལ། སྣོད་གཅིག་ཏུ་དྲིལ་ཏེ་ཆུ་བོའི་གཞུང་ལ་བསྐྱལ་བས་ལོ་གསུམ་གྱི་བར་དུ་འབྱུང་བ་འཁྲུགས་ནས་དུས་
མ་ཡིན་པར་འཆི་བ་དང༌། གདོན་གྱིས་དུས་མ་ཡིན་པར་འཆི་བ་ཐམས་ཅད་གྲོལ་བར་བྱེད་དོ། །གཉིས་པ་བྱེ་
བྲག་ཏུ་བཟློག་པའི་ཐབས་ལ་བླ་མ་འམ། གྲོགས་དམ་ཚིག་གཙང་བས་བྱ་སྟེ། སེན་མོའི་བཀྲག་མེད་ན་དབང་
པོ་ལྔ་ལ་འབྱུང་བ་ལྔའི་ས་བོན་བསམ་ཞིང༌། རང་གིས་ཀྱང་ཀ་ཀ་དང་ཀི་ཀི་ལ་སོགས་པ་དབྱངས་དང་གསལ་
བྱེད་ཐམས་ཅད་ལ་རྫོགས་པར་བརྗོད་ནས། དགེ་སློང་བདུན་ལ་སྟོན་མོ་བྱའོ། །མིག་གི་སྒྲིས་ཡལ་ན་ཚ་ཚ་ལོ་
གྲངས་བཏབ་ནས་རྟེན་འབྲེལ་སྙིང་པོས་རབ་གནས་བྱས་ཏེ། ཆུ་བོའི་གཞུང་ལ་གཤེགས་ཤིང་མིག་ཏུ་ཧ་དཀར་
པོ་བསྒོམ་ཞིང་བཟླས་སོ། །ལྟག་སྐྲ་ལངས་ན་ནས་སྲན་མ་བྲ་བོ་གང་རུང་ལ་ངར་ཟན་བྱས་པའི་གསེབ་ཏུ་རང་
གི་དྲི་མ་བསྒྲེས་ནས་གླུད་ཁྲུ་གང་བྱས་པའི་སྙིང་གར་ལུང་ཐང་གི་རྡོག་པོ་རང་གི་ལོ་གྲངས་གཞུག་ཅིང་སྐྲ་བྲེགས་
ནས་དེའི་སྐྲ་དང་། སེན་མོ་དེའི་སེན་མོ་དང་། ཁྲག་གིས་དེ་ལ་བྱུགས་ཏེ། རང་གི་གོས་དུམ་གྱིས་དྲིལ་ལ་རང་གི་
གནས་ནས་གོམས་པ་བརྒྱ་ཉི་ཤུའི་བར་དོང་གྲུ་གསུམ་བྲུས་པའི་ནང་དུ་བཅུག་ལ། རཾ་ལོ་གྲངས་བརྗོད་ནས།
བདུད་ནག་པོ་ཁྱོད་འདི་ཁྱེར་ཅིག གལ་ཆེའོ། །གལ་ཆེའོ། །ཞེས་བརྗོད་ནས་དྲི་ཆེན་བཏང་བ་ལ་སས་བྱིབས་ཏེ།
ཕྱི་མིག་གིས་མི་བལྟ་བར་བྲོས་སོ། །རྐང་པའི་ལོང་བུའི་རྟགས་ལ། ཉི་མ་གྲིབ་སོ་ཆགས་དུས་ནུབ་ཏུ་ཁ་བལྟས་
ཏེ་གཅེར་བུར་འཕོངས་སུ་ཁྱི་མཇུག་བཙུགས་ཏེ་སྒུར་ལ། མདུན་དུ་དྲི་ཆེན་བཏང༌བ་ལ་ཁམས་རེ་ཟ་ཞིང༌། ཁྱི་
སྐད་ཐེངས་གསུམ་བརྗོད་དོ། །སོ་དྲེག་ཆགས་ན་རའི་ལྤགས་པ་གོན་ནས་ཤར་དུ་བལྟས་ཏེ་རའི་འདུག་སྟངས་
ཀྱིས་ཉི་མ་རྩེ་ཤར་ལ་རའི་སྐད་ལན་གསུམ་གདོན་ནོ། །སྣ་ཞོམ་ན་ཆུ་སྣ་དགུའི་ཁྲུས་བྱས་ཏེ་སྣའི་རྩེ་ལ་ཨའམ་
ཧཱུཾ་དཀར་པོ་བསམས་ཏེ་ཉེར་གཅིག་བརྗོད་དོ། །ཡན་ལག་རྐྱང་ན། རྡོ་རྗེ་རྣམ་འཇོམས་ཀྱི་ཆུས་བཀྲུ་ཞིང༌། རྒྱ་
སྐེགས་ཀྱིས་འབྱུང་བ་ལྔའི་འཁོར་ལོ་བྲི་ཞིང་གདགས་སོ། །མིག་འབྲུ་ཚུགས་སུ་ལྟ་ན། མིག་ཏུ་ཧ་དཀར་པོ་བསམ་
ཞིང་བཟླས་ལ། དགེ་འདུན་དང་བྱིས་པ་ལོ་གྲངས་ལ་སྟོན་མོ་བྱའོ། །འགྲམ་པ་ཤོང༌ན། ཚ་ཚ་དང༌། ཆུ་གཏོར་
དང་། སྦྱིན་སྲེག་དང་། བ་དན་ལྗང་གུ་ཕྱར་བ་དང་། ཨེ་དང་ཨ་ལོ་གྲངས་བཟླས་སོ། །དབུགས་རྒོད་ན་བུ་རམ་
ལ་ཡཾ་བཟླས་ཤིང་བཟའ་སྟེ། འགྲམ་པའི་སྟེང་དུ་ཨ་དཀར་པོ་བསམ་ཞིང་བཟླས་སོ། །སྣ་ཡོ་ན། སྣ་རྩེར་ཧཱུྃ་

དཀར་པོ་བསམ་ཞིང་རླུང་དར་གཅིག་གཟུང་ངོ༌། །མཆི་མ་འཛག་ན་བྲུ་གྱིས་སོ། །སོ་འཐམས་ན་ཨ་ལི་དང་ཤྭར་
གྱིས་སོ། །ལྕེའི་ཐིག་ལེ་ལ་ཨ་ལི་དང་ཧཱུཾ་གིས་སོ། །རྣ་བ་འབྱར་ན་ཡུཾ་གྱིས་སོ། །ལྷེན་སྣ་ཞོམ་ན་ཨོཾ་དང་ཡཾ་གིས་
སོ། །རྩ་གཉིད་ལོག་མེད་ན་ཧྲཱིཿདང་ཧྭ་གིས་སོ། །དེ་ལྟར་ཡི་གེ་རང་རང་གི་གནས་སུ་བསྒོམ་ཞིང་བཟླས་པའང་
ལོ་གྲངས་ཙམ་དུ་བྱའོ། །ཚེ་གཟུགས་ཀྱི་ལག་ཆ་མེད་ན། བླ་མ་ལ་ཚོགས་བརྒྱ་རྩ་བརྒྱད་བྱའོ། །ལག་པ་གཡས་
པ་མེད་ན་འབྲུ་སྣ་ལ་ངར་གླུད་སེང་གེའི་མགོ་ཅན་ཁ་གདངས་པའི་སྤྱི་བོར་བྱ་སྤུ་ལོ་གྲངས་བཙུགས་ཏེ་བྱང་ཕྱོགས་
ཀྱི་ལམ་སྲང་དུ་བསྐྱལ་ལོ། །ལག་པ་གཡོན་མེད་ན་སྲེ་མོའི་རླིད་བུར་སྟག་དང་ཕག་དང་ཁྱིའི་མཆེ་བ་དང༌། ལུས་
ལ་བསྒྲེས་པའི་ངར་གླུད་བཅུག་སྟེ་ཆུ་ལ་དོར་རོ། །རྐང་པ་གཡས་མེད་ན་ནུབ་ཏུ་ནམ་སྲོས་དུས་ཤུག་པའི་མེ་ལོ་
གྲངས་གཏང་ངོ༌། །རྐང་པ་གཡོན་མེད་ན་ངར་གླུད་ཁྲུ་གང་པའི་སྙིང་གར་སྟག་པར་ལོ་གྲངས་ཀྱི་ཉག་བཏབ་པ་
བཙུག་ལ་ལྷ་ཁང་དུ་ཐོ་རངས་བསྐྱལ་ལོ། །མགོ་བོའི་གཡས་མེད་ན་ཕུང་ཤུལ་གྱི་ས་སྣ་དགུ་དང་ཤིང་ནག་པོའི་
འབྲས་བུ་སྦྱར་བས་གའུ་བྱས་པའི་ནང་དུ་རང་གི་སྐྲ་སེན་ལ་སོགས་པ་དང༌། གླང་མའི་བྱང་བུ་བཅུ་གཉིས་ལ་
གནམ་ལོའི་རྒྱལ་པོ་སྟག་འདི་ཁྱེར་ཅིག་ལ་སོགས་པ་ལོ་བཅུ་གཉིས་ཀྱི་མིང་དང་ཚེར་མ་བཅུག་སྟེ་ནམ་ཕྱེད་དུར་
ཁྲོད་དུ་བསྐྱལ་ལོ། །མགོ་བོའི་གཡོན་མེད་ན། འབྲུ་སྣ་ཉི་ཤུ་རྩ་ལྔས་ངར་བླུད་བྱས་ཏེ་སྙིང་གར་མི་རྟ་ཁྱི་གསུམ་
གྱི་རུས་པ་བཅུག་སྟེ་གོས་དུམ་གྱིས་དྲིལ་ལ་ཚེས་བཅུ་གཅིག་གི་ནམ་སྲོས་དུས་ལྷོ་ངོས་སུ་གོམ་པ་བརྒྱད་ཅུའི་
སར་དོང་དུ་བཅུག་ནས་སྦས་ཏེ་རང་གི་མིང་ནས་ལན་གསུམ་བོས་ལ་དུ་བའི་ཚུལ་བྱའོ། །སྐེ་ཡན་ཆད་མེད་ན།
ཤར་ལྷོར་ཚེར་མའི་ཧོམ་ལོ་གྲངས་ལ་མེ་སྦར་ཞིང་རཾ་ལོ་གྲངས་བཟླས་སོ། །སྐེད་པ་ཡན་ཆད་མེད་ན་ཤོག་བུ་
སོར་བཞིའི་དབུས་སུ་རང་གི་ལོ་དང་གནམ་ལོའི་མིང་ལཾ་དང་བཅས་པ་བྲིས་པའི། ཤར་དུ་ཡཾ། ལྷོར་རཾ། ནུབ་ཏུ་
ཨེ། བྱང་དུ་ཁཾ་བྲིས་པ་རང་གི་སྣ་ལ་བཏགས་ཏེ། གཅེར་བུར་སྐྲ་བརྫེས་ནས་ནམ་གུང་ལ་ཕྱོགས་བཞིར་རྒྱུག་
ཅིང༌། ཁ་ལ་ཁྱོད་ཁྱེར། ཝ་ལ་གཟིགས་ལྟ་ཞེས་པ་ལ་སོགས་འབྲེལ་མེད་མང་པོ་བརྗོད་ལ་ཤོག་བུ་དེ་དུར་ཁྲོད་
དུ་སྦའོ། །རོ་སྟོད་མེད་ན་མེ་ལ་ལོ་བཅུ་གཉིས་ཀྱི་མིང་བསྲེག་གོ །སྨད་མེད་ན་དུར་ཁྲོད་དུ་སོང་ལ་རུས་པ་སྣ་
ཚོགས་ཀྱི་དུད་པ་གཏང་ངོ༌། །ལུས་དེའི་གཡས་པ་མེད་ན་ཚ་ཚ་དང་གཙུག་ཏོར་ལོ་གྲངས་སོ། །གཡོན་མེད་ན་
གཟུངས་གྲྭ་ལྔ་ལོ་གྲངས་སུ་གདོན་ནོ། །གནམ་སའི་འབྲེལ་ཐག་ཆད་ན། གསུང་རབ་བཀླག་ཅིང༌། དགེ་བ་ལ་
འབད་དོ། །མི་བབས་ན་དཀྱིལ་འཁོར་གྱི་ཆོ་ག་ལོ་གྲངས་བྱའོ། །ལྗོན་ཤིང་ཆག་ན་སྨན་སྦྱོར་དང་རླུང་སྒོམ་མོ། །
སྤྲིས་ཡལ་ན་ཁམས་ལ། ལོ་བཅུ་གཉིས་ཀྱི་གཟུགས་བྱས་ཏེ། ཚ་ཚ་རེ། གླུད་རེ། སྟག་པའི་ཧོམ་རེ་དང་མཉམ་

དུ་ཉི་མ་དམར་ཐག་ཆད་པ་ལ་བྱང་ཤར་གྱི་དུར་ཁྲོད་དུ་བསྐྱལ་ལོ། །ནག་པོ་ཧྲལ་ཧྲོལ་ལ། ལྕགས་སམ་ཟངས་
ཀྱི་ཕྱེ་མ་དང་འབྲུ་སྣ་བསྲེས་ལ་ཕྱོགས་བཞིར་གཏོར་རོ། །དམར་པོའི་ཐིག་ལེ་ལ་ངར་གླུད་ལོ་གྲངས་ལ་གཟུགས་
མོ་བྱི་དུར་བཙུགས་ཏེ། ཤར་གྱི་ལམ་རྒྱ་གྲམ་དུ་རུས་པ་སྣ་ཚོགས་དང་བསྲེས་ལ་བསྐྱལ་ལོ། །དུ་བ་ཆད་ན་རྟ་
ཐོད་ལ་འབྱུང་བ་ལྔའི་ས་བོན་བྲིས་ལ། ཉི་མ་མདུང་གང་དུས་སུ་ནུབ་ཏུ་བསྐུལ་ཞིང༌། རྟ་སྐད་མང་པོ་འདོན་ནོ། །
རྣ་བའི་སྒྲ་ཆད་ན། སྙིང་དུ་ཡཾ་བསམ་ཞིང༌། མིག་གྱེན་དུ་ལྡོག་དུས། གཞན་གྱིས་གཟུང་ཆུའི་བུམ་པས་སྤྱི་བོ་
ནས་ཁྲུས་བྱའོ། །སྒྲ་ཤྭ་ཤྭ་ལ་ཟས་སྣའི་གཏོར་མ་ལོ་གྲངས་ལོ་བཅུ་གཉིས་ཀྱི་མིང་དང་བཅས་པ། སྡོང་པོ་རྐང་
གཅིག་གི་རྩར་བསྐྱལ་ལོ། །ཤིང་ལོ་ལངས་ན་ཚོགས་དང་གཏོར་མ་ལ་འབད་དོ། །ནང་གི་འཆི་ལྟས་ལ་ནི། རླུང་
བུམ་པ་ཅན་བསྐོམ་ཞིང་དགེ་བ་གྲུབ་ཚད་བྱའོ། །གསང་བའི་འཆི་ལྟས་ལ། དགེ་སྦྱོར་སྔར་བས་སུམ་ལྡབ་དང༌།
སྲོག་འདོན་དང༌། འཆི་བསླུ་དང༌། ཚ་ཚ་དང༌། ཚེ་སྒྲུབ་ལ་སོགས་པ་ལོ་གྲངས་སམ། དེ་ལས་ལྷག་པར་བྱས་
པས་བཟློག་པ་ཡིན་ནོ། །དེ་ལྟར་ཡང་ཟབ་གནད་ཀྱི་གདམས་པ་ལས། །གསལ་བར་བཀོད་པའི་དགེ་བས་འགྲོ་
བ་ཀུན། །ཕྱམ་ཅིག་བདེ་ཆེན་ཐར་བའི་ལམ་ཞུགས་ཏེ། །འཆི་བདག་བདུད་ལས་རྣམ་པར་རྒྱལ་གྱུར་ཅིག །
འཆི་བསླུ་དྲན་པའི་མེ་ལོང་ཞེས་བྱ་བ། ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་གངས་རི་
ཐོད་དཀར་གྱི་མགུལ་དུ་ཕྱི་རབས་ཀྱི་དོན་ལ་བསམས་ཏེ་ལེགས་པར་བཀོད་པ་རྫོགས་སོ། ། ། །
༄༅། །སྙན་བརྒྱུད་ཆུང་ངུ་ཡེ་ཤེས་རང་སྣང་བཞུགས་སོ། །
ཟབ་ཅིང་རྒྱ་ཆེ་བླ་མེད་སྙིང་པོའི་དོན། །གསལ་བར་སྟོན་མཛད་བླ་མའི་ཞབས་ལ་འདུད། །ཐིག་ལེ་མཆོག་གསང་
སྙན་བརྒྱུད་རིམ་གསུམ་ལས། །ཁྲིད་དུ་བསྡེབས་ཏེ་ཡེ་ཤེས་རང་སྣང་བཀོད། །རང་བཞིན་རྫོགས་པ་ཆེན་པོ་སྡེ་
གསུམ་ལས། །མན་ངག་སྡེ་ལའང་ཕྱི་ནང་གསང་བའི་སྐོར། །སྙིང་ཏིག་དང་འབྲེལ་འོད་གསལ་མངོན་སུམ་ལས། །
ཡི་གེ་མེད་པའི་སྙན་བརྒྱུད་ཉམས་ལེན་བྲི། །འདིར་ཐེག་པ་ཀུན་གྱི་རྩེ་མོ་ཐིག་ལེ་གསང་བའི་སྐོར་གྱི་དོན་ཁྲིད་
ལ་གསུམ་སྟེ། བརྒྱུད་པའི་ལོ་རྒྱུས་དང༌། དེ་ལས་བྱུང་བའི་གདམས་པ། གཙིགས་ཆེ་བ་བཀའ་རྒྱས་གདབ་
པའོ། །དང་པོ་ནི་དཔལ་ཀུན་ཏུ་བཟང་པོས། རྡོ་རྗེ་སེམས་དཔའ་ལ་བཤད། དེས་སློབ་དཔོན་ཆེན་པོ་དགའ་

རབ་རྡོ་རྗེ་ལ། དེས་འཇམ་དཔལ་བཤེས་གཉེན་ལ། དེས་ཤྲྀ་སེང་ཧ་ལ། དེས་ཛྙཱ་ན་སཱུ་ཏྲ་ལ། དེས་བི་མ་མི་ཏྲ་ལ།
དེས་ཉང་ཏིང་བཟང་པོ་ལ། དེས་སྦས་བློ་གྲོས་དབང་ཕྱུག་ལ། དེས་འབྲོ་རིན་ཆེན་འབར་བ་ལ། དེས་གནས་
བརྟན་ལྡང་མ་ལྷུན་རྒྱལ་ལ། དེས་ལྕེ་བཙུན་སེང་གེ་དབང་ཕྱུག་ལ། དེས་ཤང་པ་རས་པ་ལ། དེས་ཟབ་སྟོན་
ཆོས་འབར་ལ། དེས་དམ་པ་གྱེར་ཞིག་ལ། དེས་གཉེན་སྟོན་ཤེས་རབ་རྩེ་མོ་ལ། དེས་མཉམ་མེད་ཡོན་ཏན་
སྒང་གི་སྤྲུལ་སྐུ་མཆེད་གཉིས་ལ། དེས་བླ་མ་ནམ་མཁའ་རྡོ་རྗེ་ལ། དེས་བླ་མ་དམ་པ་ཀུ་མ་རཱ་ཛ་ལ། དེས་ཀློང་
ཆེན་རབ་འབྱམས་ལ་གནང་བའོ། ། དོན་གཉིས་པ་དེ་ལས་བྱུང་བའི་གདམས་པ་ལ་གསུམ་སྟེ། སྔོན་འགྲོ་
ཉམས་སུ་བླང་བ། དངོས་གཞི་རང་ངོ་སྤྲད་པ། རྗེས་སྣང་བ་ཇི་ལྟར་བསྐྱང་བའོ། །དང་པོ་ལ་སེམས་སྦྱོང་རྣམ་པ་
བདུན་ལས། དང་པོ་བྱིན་རླབས་ཀྱི་སྒོ་དབྱེ་བ་མོས་གུས་བླ་མའི་རྣལ་འབྱོར་ལ་སེམས་སྦྱང་བ་ནི། སྟན་བདེ་བ་
ལ་འདུག་སྟེ་སྐྱབས་སུ་འགྲོ་བ་དང་སེམས་བསྐྱེད་ནས། རང་གི་སྤྱི་བོར་པདྨ་ཉི་མའི་དབུས་སུ་རྩ་བའི་བླ་མ་ལ་
བརྒྱུད་པའི་བླ་མ་ཐམས་ཅད་ཐིམ་པས་བཞད་ཡལ་ལེ། འོད་དང་འོད་ཟེར་དུ་འཁྱིལ་ལེ་བའི་མཐར། སངས་
རྒྱས་དང་བྱང་ཆུབ་སེམས་དཔའ་དང་མཁའ་འགྲོ་དམ་ཅན་རྒྱ་མཚོའི་ཚོགས་དང་བཅས་པས་བསྐོར་བར་བསམ་
ལ། ཡིད་ཀྱིས་ཕྱག་འཚལ་བ་དང༌། ཕྱི་ནང་གི་མཆོད་པ་འབུལ་བ་དང༌། ཐོག་མ་མེད་པ་ནས་བསགས་
སྡིག་པ་བཤགས་ཏེ། བླ་མ་རིན་པོ་ཆེ་སེམས་ཉིད་རང་ངོ་ཤེས་པར་བྱིན་གྱིས་རློབས། བདག་འཛིན་འཁྲུལ་པ་
ཞིག་པར་བྱིན་གྱིས་རློབས། འོད་གསལ་ནང་ནས་འཆར་བར་བྱིན་གྱིས་རློབས། ཞེས་པ་ལ་སོགས་པའི་ཚིག་
བརྗོད་ལ། སྙིང་ཁོང་རུས་པའི་གཏིང་ནས་གསོལ་བ་བཏབ་ནས། བདག་དང་བླ་མ་འོད་དུ་ཞུ་ནས་གཉིས་སུ་
མེད་པར་གྱུར་པའི་ངང་ལ་དར་ཅིག་གློད་དེ། རྨི་ལམ་སྒྱུ་མའི་ཚུལ་གྱིས་བསྔོ་བར་བྱའོ། །དེས་ནི་བྱིན་རླབས་
ལྷུན་གྲུབ་ཏུ་བྱུང་ནས། མཆོག་དང་ཐུན་མོང་གི་དངོས་གྲུབ་ཐོབ་པའི་དགོས་པ་ཡོད་དོ། །གཉིས་པ་ཚོགས་
གཉིས་རྫོགས་པ་མཎྜལ་གྱི་རྣལ་འབྱོར་ལ་སེམས་སྦྱང་བ་ནི། ལན་གསུམ་ཕྱིས་ལ་དབུས་སུ་ཚོམ་བུ་གཅིག་
བཀོད་དུས། བླ་མ་དང་སངས་རྒྱས་ལ་སོགས་པ་སྤྲིན་ཕུང་གཏིབས་པ་ཙམ་མདུན་གྱི་ནམ་མཁར་བཞུགས་པར་
བསམ་ལ། ཚོམ་བུ་ལྔའམ་བདུན་ལ་སོགས་པ་བཀོད་པའི་མཐར་དབུས་སུ་མེ་ཏོག་སྤུངས་ཏེ། ལན་ལྔར་འབུལ་
བ་ནི་རིམ་པ་ལྟར་གླིང་གཞི་རི་རབ་དང་བཅས་པས་བརྒྱན་པའི་ཞིང་ཁམས་ཐམས་ཅད། རིན་པོ་ཆེ་སྣ་ཚོགས་
དང༌། སྨན་སྣ་ཚོགས་དང༌། དྲི༌སྣ་ཚོགས་དང༌། མེ་ཏོག་སྣ་ཚོགས་དང༌། འབྲུ་སྣ་ཚོགས་ཀྱིས་གང་བར་བསམས་
ཏེ། རིན་ཆེན་མཎྜལ་ཀུན་བཟང་མཆོད་པའི་སྤྲིན། །སྨན་སྤོས་མེ་ཏོག་འབྲུ་ཚོགས་རྣམ་སྦྱར་བ། །ནམ་མཁའི་

དབྱིངས་ཀུན་གང་བར་ཕུལ་བ་ཡིས། །འགྲོ་ཀུན་རྒྱལ་བའི་འབྱོར་པས་ཡོངས་གང་ཤོག ཅེས་པ་ལ་སོགས་
པའི་ཚིག་བརྗོད་དོ། །མཐར་བདག་གཞན་གཉིས་སུ་མེད་པའི་ངང་ནས་བསྔོ་བ་བྱས་པས། ཚོགས་གཉིས་
རྫོགས་ཤིང༌། དངོས་གྲུབ་རྣམ་པ་གཉིས་མྱུར་དུ་ཐོབ་པར་བྱེད་དོ། །གསུམ་པ་སྒྲིབ་པ་སྦྱོང་བ་རྡོ་རྗེ་སེམས་དཔའི་
རྣལ་འབྱོར་གྱིས་སེམས་སྦྱང་བ་ནི། སྐད་ཅིག་གིས་པད་ཟླའི་དབུས་སུ་རང་ཉིད་རྡོ་རྗེ་སེམས་དཔའ་དཀར་པོ་
ཞལ་གཅིག་ཕྱག་གཉིས་པ། གཡས་རྡོ་རྗེ་ཐུགས་ཀར་འཛིན་ཞིང༌། གཡོན་དྲིལ་བུ་དཀུར་བརྟེན་པ། ཞབས་རྡོ་
རྗེ་སྐྱིལ་ཀྲུང་ཅན། དར་དང་རིན་པོ་ཆེས་བརྒྱན་པའི་སྙིང་ནང་ཟླ་བའི་དབུས་སུ་རྡོ་རྗེ་དཀར་པོ་ཚོན་གང་བ་ལྟེ་
བར་ཧཱུྃ་གིས་མཚན་པའི་མཐའ་སྐོར་དུ་ཡེ་གེ་བརྒྱ་པ་དཀར་སེར་མར་མེ་འབར་བ་ལྟ་བུའི་འོད་ཀྱིས་བདག་དང་
སེམས་ཅན་ཐམས་ཅད་ཀྱི་སྒྲིབ་པ་སྦྱང་ཏེ། སྣང་བ་ཐམས་ཅད་རྡོ་རྗེ་སེམས་དཔའི་སྐུ། སྒྲ་སྐད་ཐམས་ཅད་ཡི་
་པར་བསམས་ལ། ཨཱོྃ་བཛྲ་ས་ཏྭ་ས་མ་ཡ། མ་ནུ་པཱ་ལ་ཡ། བཛྲ་ས་ཏྭ་ཏྭེ་ནོ་པ་ཏིཥྛ། དྲྀཎྷོ་མེ་བྷ་ཝ། སུ་ཏོ་
རྒྱོ་མེ་བྷ་ཝ། སུ་པོ་རྒྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སརྦ་སིདྡྷི་མྨེ་པྲ་ཡཙྪ། སརྦ་ཀརྨ་སུ་ཙ་མེ་ཙིཏྟཾ་ཤྲི་ཡཾ་ཀུ་རུ་
ཧཱུྃ༔ ཧ་ཧ་ཧ་ཧ་ཧོ། བྷ་ག་ཝཱན་སརྦ་ཏ་ཐཱ་གཏ་ཧྲྀ་ད་ཡ། བཛྲ་མ་མེ་མུ། བཛྲཱི་བྷ་ཝ། མ་ཧ་ས་མ་ཡ་ས་ཏྭ་ཨཱཿ༔ ཞེས
ཅི་འགྲུབ་བཟླས་པའི་རྗེས་ལ་སྣང་བ་ཐམས་ཅད་ཐུགས་ཀའི་ཧཱུཾ་ལ་བསྡུ། ཧཱུཾ་མི་དམིགས་པའི་ངང་ལ་བཞག་ལ།
བསྔོ་བ་བྱས་པས་བསྐལ་པ་འབུམ་ཕྲག་དུ་མར་བསགས་པའི་སྡིག་སྒྲིག་དག་ཅིང་ཉམས་ཆག་ཐམས་ཅད་བསྐངས་
ནས། སེམས་ཉིད་ཀྱི་དོན་རྟོགས་པའི་དགོས་པ་ཡོད་དོ།།བཞི་པ་བློ་སྣ་བཙན་ཐབས་སུ་བསྟུངས་པ་ལ་ཚེ་མི་
རྟག་པའི་རྣལ་འབྱོར་ལ་སེམས་སྦྱང་བ་ནི། ཕྱི་ནམ་ཟླའི་འགྱུར་ལྡོག །ནང་ཕུང་པོ་དར་རྒུད། ཉིན་མཚན་སྐད་
ཅིག་གིས་འགྱུར་བ། རྒན་རབས་གཞོན་རབས་འདས་པ་ལ་སོགས་པའི་མི་རྟག་པའི་རྐྱེན་དུ་མ་ལ་བསམས་ཏེ།
བདག་གི་ཚེ་མི་རྟག་པ་ལ་བློ་སྣ་སྦྱང་ངོ་། །དེས་ནི་གང་ལ་ཡང་རྟག་མི་ཐུབ་པས་ཆོས་ལ་བརྩོན་འགྲུས་མེ་འབར་
བ་ལྟ་བུ་འབྱུང་བའི་དགོས་པ་ཡོད་དོ། །ལྔ་པ་སྲིད་པ་ལ་སྐྱོ་བ་བསྐྱེད་པ་འཁོར་བ་སྡུག་བསྔལ་གྱི་རྣལ་འབྱོར་ལ་
སེམས་སྦྱོང་བ་ནི། དམྱལ་བ་ཚ་གྲང༌། ཡི་དྭགས་བཀྲེས་སྐོམ། དུད་འགྲོ་བཀོད་སྤྱོད། མི་སྐྱེ་རྒ་ན་འཆི། ལྷ་མ་
ཡིན་འཐབ་རྩོད། ལྷ་འཆི་འཕོ་ལྟུང་བ་ལ་སོགས་པའི་སྡུག་བསྔལ་རྣམས་བསམས་ལ། བདག་གིས་འཁོར་བར་
སྔར་ཡང་ལན་མང་དུ་སྡུག་བསྔལ་དེ་འདྲ་མྱོང༌། ད་ཡང་སྙིང་ནས་ཆོས་མ་བསྒྲུབ་ན་མྱོང་དགོས། སེམས་ཅན་
ཐམས་ཅད་སྡུག་བསྔལ་གྱི་བཙོན་ར་ན་གནས་པ་འདི་ལྟ་བུ་མཚངས་རེ་ཆེ་སྙམ་པ་སྙིང་ཐག་པ་ནས་བསམ

པས། འཁོར་བའི་སྡུག་བསྔལ་ལ་སྐྱོ་བས་སྙིང་ནས་ཐར་པ་བསྒྲུབ་པའི་དགོས་པ་ཡོད་དོ། །དྲུག་པ་ཐེག་ཆེན་
ལམ་དུ་འགྲོ་བ་བྱང་ཆུབ་སེམས་ཀྱི་རྣལ་འབྱོར་ལ་སེམས་སྦྱང་བ་ནི། ཕ་དང་མས་གཙོ་བྱས་པའི་འཁོར་བ་ན་
གནས་པའི་སེམས་ཅན་གྱི་སྡུག་བསྔལ་དང་ཉེས་པ་བསམས་ཏེ། ཕ་མ་ཡིན་པའི་བློ་བཞག་ནས་བདག་ཁོ་ནས་
སངས་རྒྱས་ཀྱི་ས་ལ་དགོད་པར་བྱའོ། །བདག་གི་དགེ་བས་སེམས་ཅན་ཐམས་ཅད་བདེ་བར་གྱུར་ཅིག་སྙམ་པ་
ནས། ཕ་མ་ལྟར་བྱམས་པ་དང༌། སྡུག་བསྔལ་ལས་བྲལ་འདོད་ཀྱི་སྙིང་རྗེ་དང༌། བྱང་ཆུབ་ལ་འགོད་འདོད་ཀྱི་
སེམས་གསུམ་བསྒོམ་པར་བྱའོ། །དེས་ནི་ཅི་བྱེད་ཐམས་ཅད་ཐེག་ཆེན་གྱི་ལམ་དུ་འགྱུར༌བ་དང༌། སྡིག༌པ་
སྟོབས་ཆེན་འཇོམས་པ་དང༌། དགེ་བ་རླབས་ཆེན་འགྲུབ་པ་ལ་སོགས་པའི་དགོས་པ་ཡོད་དོ། །བདུན་པ་སེམས་
ཉིད་རྣལ་མའི་དོན་ལ་བརྟག་པ་རང་བཞིན་གཤིས་ཀྱི་རྣལ་འབྱོར་ལ་སེམས་སྦྱང་བ་ནི། ད་ལྟར་གྱི་དྲན་རིགས་
སྣ་ཚོགས་སུ་འཆར་བ་འདི། དང་པོ་གང་ནས་བྱུང༌། བྱུང་མཁན་ཅི་ལྟ་བུ། ད་ལྟར་གར་གནས། གནས་མཁན་
ཇི་འདྲ་ཞིག ཐ་མ་གང་དུ་འགྲོ འགྲོ་མཁན་གང་ལྟ་བུ། སྣང་བའི་ཡུལ་རྡུལ་ཕྲན་དུ་བརྟགས་པས། ཡུལ་ལས་
སེམས་བྱུང་ནས་འགྲོ་བ་འདུག་གམ། གནས་མཁན་རང་གི་སེམས་ཀྱི་སྐད་ཅིག་མ་བརྟགས་པས་ངོ་བོ་ངོས་
གཟུང༌། རྟགས་དང་མཚན་མ། དབྱིབས་དང་ཁ་དོག་ཏུ་འདུག་གམ། ལེགས་པར་དཔྱད་པས་གང་ཡང་མ་རྙེད་
པར་ཕྱམ་ཕྱལ་བ་བརྗོད་མི་ཤེས་པའི་ངང་ལ་སོང་བ་ནི། ཀ་དག་རང་གནས་ཀྱི་དགོངས་པ་ཞེས་བྱ་སྟེ། གནད་
ལས་ངོ་བོ་མངོན་དུ་མཐོང་བས། སྣང་སྲིད་འཁོར་འདས་ཀྱི་ཆོས་ཐམས་ཅད་རྟེན་མེད་ཡེ་གྲོལ་དུ་ཤེས་ནས།
རང་སེམས་སྟོང་གསལ་དུ་རྟོགས་པའི་དགོས་པ་ཡོད་དོ། །དེ་ལྟར་སྔོན་འགྲོ་རྣམས་ལ་བློ་འབྱོངས་པ་ཤིན་ཏུ་
གལ་ཆེ་བས། གཟབ་ལ་གདབ་ཅིང་མོས་གུས་དང་བརྩོན་འགྲུས་ཆེན་པོ་ནས་དམིགས་པ་རེ་རེ་ལ་རབ་ཞག་
བདུན། འབྲིང་ལྔ། ཐ་མ་གསུམ་གསུམ་བྱའོ། ། ། །
དོན་གཉིས་པ་དངོས་གཞི་རང་ངོ་སྤྲད་པ་ལ་གཉིས་ཏེ། རིག་སྟོང་སྐྱེ་མེད་ལ་ངོ་སྤྲད་པ་དང༌། འོད་གསལ་
ལྷུན་གྲུབ་ལ་ངོ་སྤྲད་པའོ། །དང་པོ་ལ་བཞི་སྟེ། ལྟ་བས་ཐག་གཅད། སྒོམ་པས་ཉམས་སུ་བླང༌། སྤྱོད་པས་
འཕྲང་བསལ། འབྲས་བུ་རེ་དོགས་སྤང་བའོ། །དང་པོ་ནི་རང་རིགས་སྟོང་གསལ་ཡོད་མེད་སྤྲོས་པ་དང་བྲལ་བ་
འདི་ཡིན་ཏེ། བརྟགས་པས་མ་རྙེད། རྒྱུ་མཚན་གང་དུ་ཡང་མ་གྲུབ། ཡིན་མིན་བརྗོད་གཞི་ལས་འདས། ཡོད་
ཅེས་ངོས་གཟུང་མེད་ཀྱང་། མེད་ཅེས་ཕྱང་ཆད་ལ་མ་སོང་བར། རིག་གེ སིང་ངེ་། ཡེ་རེ། ཝལ་ལེ་བ། ཐ་མལ་
གྱི་ཤེས་པ་རང་སོར་གནས་པ་ནམ་མཁའ་ལྟ་བུ་འདི་ཡིན་ནོ། །གཉིས་པ་སྒོམ་པས་ཉམས་སུ་བླང་བ་ལ། རང་

གནས་ཀྱི་ཤེས་པ་ལ་བཅོས་བསླད་མེད་པར་ངོ་སྤྲད་པ་དང་། རང་ཤར་གྱི་ཤེས་པ་རང་གྲོལ་ཆེན་པོར་ངོ་སྤྲད་པ་
ལ་གཉིས་ལས། དང་པོ་ནི་ལུས་སེམས་ཁོང་གློད་དེ་སེམས་ཉིད་སྤྲོ་བསྡུ་མེད་པའི་ངང་ལ་རིག་པའི་གདངས་མ་
འགགས་པ་ཁོང་ནས་འཆར་བ་ལ་ངོ་སྤྲད་དེ། དཔེ་གསུམ། རང་བཞིན་ལྔ། དྲོད་རྟགས་རྣམ་པ་བཞི་ལས། དཔེ་
གསུམ་ནི། ཕྱི་ནང་བར་གསུམ་གང་དུའང་རྟེན་མེད་པ་ནམ་མཁའི་སྤྲིན་ལྟར་གཞག་པ། རྣམ་རྟོག་འཕྲོ་འདུའི་
རྩོལ་བ་ཆད་པས། རིག་པ་རང་གནས་སུ་ཕྱམ་གྱིས་ལུས་པ་ཆུ་ཆད་པའི་རང་འཐག་ལྟར་གཞག་པ། རང་
གནས་གཤིས་ཀྱི་གནས་ལུགས་སུ་ཤེས་པས་རྩོལ་སྒྲུབ་རེ་དོགས་ཀྱི་ཁུར་མེད་པ་ལས་ཟིན་པའི་སྐྱེས་བུ་ལྟར་
གཞག་པའོ། །རང་བཞིན་ལྔ་ནི། དེ་ལྟར་བཞག་དུས་ངང་ལ་གནས་པ། དྲན་པས་ཟིན་པ། རྟོག་པར་མ་འགྱུས་
པ། རེ་དོགས་ཆད་པ། བྱང་རྒོད་མེད་པའོ། །དྲོད་རྟགས་བཞི་ནི། དེ་ལྟར་བསྒོམས་པས་ལུས་སེམས་མེད་པ་
སྙམ་པ་དང༌། ནམ་མཁའ་དང་འདྲེས་ནས་ཕྱམ་ཅིག་པ་སྙམ་པ་དང༌། ཏིང་ངེ་འཛིན་ལས་སྐྱེས་པའི་དགའ་བདེའི་
ངང་ལས་འབྲལ་མི་ཕོད་པ་སྙམ་པ་དང༌། འཁོར་འདས་གང་ལའང་རེ་དོགས་དང་གཉིས་འཛིན་མེད་པའི་ཡེ་
ཡིན། སངས་རྒྱས་ཀྱི་དགོངས་པ་འདི་རང་དུ་འདུག་སྙམ་པའི་ཐག་ཆོད་ཀྱི་ཤེས་པ་གཏིང་ནས་སྐྱེ་བའོ། །དེ་དག་
ལ་གོམས་པ་ལས་སྤྱན་དང་མངོན་ཤེས་རྫུ་འཕྲུལ་ལ་སོགས་པའི་ཡོན་ཏན་མི་འདོད་ཀྱང་འབྱུང་བ་ཡིན་ནོ། །
གཉིས་པ་རང་ཤར་རང་གྲོལ་དུ་ངོ་སྤྲད་པ་ནི། ངང་དྭངས་གཅིག་ལ་བཞག་དུས་རྣམ་རྟོག་དྲན་རིག་སྣ་ཚོགས་སུ་
འཆར་ཚད་རྗེས་མེད་རང་ཤར་རང་གྲོལ་དུ་ངོ་སྤྲད་དོ། །དཔེ་གསུམ། རང་བཞིན་ལྔ། དྲོད་རྟགས་བཞི་ལས།
དཔེ་གསུམ་ནི། ངང་དྭངས་སེམས་ཀྱི་རོལ་པ་ལས་བྱུང་ཞིང༌། རོལ་པ་སེམས་ཉིད་དུ་གྲོལ་བ་ཆུ་བོ་ལ་དབའ་
རླབས་ཐིམ་པ་ལྟར་གཞག་པ། ཤར་གྲོལ་རྗེས་མེད་དུ་ཡལ་བ་ཆུ་ལ་རི་མོ་བྲིས་བ་ལྟར་གཞག་པ། རང་གིས་རང་
གྲོལ་བ་སྦྲུལ་གྱི་མདུད་པ་ལྟར་གཞག་པའོ། །རང་བཞིན་ལྔ་ནི། དེ་ལྟར་བཞག་དུས་ཤར་བ་ངོས་ཟིན་པ། རྟོག་
པ་སྔ་ཕྱིར་མ་མཐུད་པ། རང་ཡུལ་རྗེས་མེད། གསལ་དྭངས་སིང་བག་དང་བཅས་པ། འཕྲོ་གནས་གཉིས་སུ་
མེད་པའོ། །དྲོད་རྟགས་བཞི་ནི། དེ་ཉིད་གོམས་པ་ལས། རྟོག་པས་སེམས་གནས་པ་ལ་མི་གནོད༌ཅིང༌། རྟོག་
དང་མི་རྟོག་མཉམ་པ་དང༌། དུག་ལྔ་སྐྱེས་གྲོལ་དུ་དག་པས་ཞེན་ཆགས་མཁའ་ལྟར་ཞི་བ་དང༌། ཐུག་ཕྲད་རྗེས་
མེད་དུ་གྲོལ་བས་རྐྱེན་ངན་ལམ་དུ་སློང་བ་དང༌། མཉམ་རྗེས་རིས་མེད་དུ་འདྲེས་པས་སྐོམ་པ་ཆུ་བོའི་རྒྱུན་ལྟར་
གནས་པའོ། །གསུམ་པ་སྤྱོད་པས་འཕྲང་བསལ་བ་ལ་གཉིས་ལས། ངང་དྭངས་མཉམ་གཞག་ལ་གནས་དུས་
སྣང་སེམས་གཉིས་མེད་དུ་གྲོལ་བས་ཚོགས་དྲུག་ལྷུག་པ་ལ་བསླབ་པ་དང༌། རྗེས་སྣང་བདེན་མེད་དུ་ཤེས་པས་

ཡུལ་སྣང་བདེན་མེད་དུ་གྲོལ་བ་སྒྱུ་མའི་དཔེ་བརྒྱད་ལ་བསླབ་པའོ། །དང་པོ་ནི། ངང་དྭངས་ཤར་གྲོལ་དུ་སྒོམ་
དུས་རང་སེམས་སྐྱེ་མེད་དུ་གནས་པས་དབང་པོ་དྲུག་གི་ཡུལ། གཟུགས་སྒྲ་དྲི་རོ་རེག་བྱ་དང་ཆོས་དྲུག་ལ་འཛིན་
པ་རང་ལོག་སྟེ། རང་སོར་སྣང་ལ་ཞེན་འཛིན་མེད་པར་རང་ངོ་སྤྱད་དོ། །གཉིས་པ་ནི། ཅིར་སྣང་སྒྱུ་མ་རྨི་ལམ་
ལ་སོགས་པ་ཤེས་པར་བྱའོ། །དེ་ལྟར་སྤྱོད་པའི་དཔེ་གསུམ་ནི། ཤེས་པ་ཡུལ་སྣང་འཛིན་མེད་དུ་ཐུགས་ཕྲད་
རྗེས་འཛིན་མེད་པ་སྨྱོན་པ་ལྟར་སྤྱོད་པ། སྣང་ལ་ཞེན་འཛིན་མེད་པ་སྒྱུ་མ་ལྟར་སྤྱོད་པ། བླང་དོར་རེ་དོགས་
མེད་པ་བུ་ཆུང་ལྟར་སྤྱོད་པའོ། །རང་བཞིན་ལྔ་ནི། རྣམ་པར་སྣང་བ། ཡུལ་དུ་མི་རྟོག་པ། བླང་དོར་མེད་པ།
ཐད་ཀར་ཆོད་པ། རྐྱེན་ཁར་མི་འཆོར་བའོ། །དྲོད་རྟགས་བཞི་ནི། དེ་ལྟར་སྤྱད་པས་སྣང་བ་གང་འང་གཏད་
མེད་དུ་འཆར་བ་དང༌། ཞེ་འདོད་ཟད་པ་དང༌། དགག་སྒྲུབ་ཞིག་པ་དང༌། ཆོས་ཉིད་ལས་མི་འདའ་བའོ། །བཞི་
པ་འབྲས་བུ་རང་རིག་རང་གྲོལ་ལ་ངོ་སྤྲད་པ་ནི། གོང་ལྟར་བསྒོམ་ཞིང་དཔྱད་ཀྱང་དང་པོའི་དུས་ཀྱི་ཤེས་པ་
རྗེས་མེད་དུ་གྲོལ་བའི་རང་གནས་རིས་མེད་དོ། །དཔེ་གསུམ་ནི། རང་སའི་ཤེས་པ་ཆོས་སྐུར་ཐག་ཆོད་པ་སྔར་
འདྲིས་ཀྱི་མི་དང་འཕྲད་པ་ལྟར་ལ་བཟླ་བ་དང༌། རྩོལ་སྒྲུབ་མི་དགོས་པ་ནམ་མཁའི་རང་བཞིན་ལྟར་ལ་བཟླ་བ་
དང༌། བློ་བདེ་ཆོས་ཉིད་དུ་ཤར་བ་དེད་དཔོན་ནོར་བུ་ལོན་ནས་རང་ཁྱིམ་ན་གནས་པ་ལྟར་ལ་བཟླ་བའོ། །རང་
བཞིན་ལྔ་ནི། གྲོལ་ཐོག་ཏུ་གནས་པ། བཅོས་བསླད་མེད་པ། བྱ་རྩོལ་ཟད་པ། ཤུགས་ཀྱི་དལ་བ། གཏིང་ནས་
བདེ་བའོ། །ཉམས་ཀྱི་དྲོད་རྟགས་བཞི་ནི། གང་ལའང་སྨོན་པའི་བློ་དང་བྲལ་བ། ཡིན་མིན་གྱི་ཐེ་ཚོམ་ཟད་པ།
ཕྱོགས་ཡན་ཆོས་ཉིད་དང་མི་འབྲལ་བ། རེ་དོགས་སྒྲུབ་བློ་དང་བྲལ་བའོ། །འདི་དག་ནི་ཚེ་འདིར་ཉམས་སུ་
ལེན་པའི་མཐིལ་ཡིན་ནོ། །དོན་གཉིས་པ་འོད་གསལ་ལྷུན་གྲུབ་ལ་ངོ་སྤྲད་པ་ནི། གདོད་མའི་གནས་ལུགས།
འཁོར་འདས་གྱེས་ཚུལ། ལུས་ལ་ཡེ་ཤེས་གནས་ཚུལ། དེ་ཉིད་སྐུ་གསུམ་དུ་ངོ་སྤྲད་ཚུལ། བར་དོར་སྒྲ་འོད་
ཟེར་གསུམ་དང་ཡེ་ཤེས་ཀྱི་སྣང་བ་འཆར་ཚུལ། འབྲས་བུ་གདོད་མར་གྲོལ་ནས་སེམས་ཅན་གྱི་དོན་འབྱུང་ཚུལ་
རྣམས་ནི། སྙན་བརྒྱུད་འབྲིང་བོ་དང་ཆེན་མོ་བཞིན་ངོ་སྤྲད་དོ། །དོན་གསུམ་པ་རྗེས་སྣང་ཇི་ལྟར་བསྐྱང་བ་ནི།
ངོ་སྤྲད་པ་བཞིན་ཉམས་སུ་ལེན་པ་ལ་བརྩོན་པར་བྱེད་པ་སྟེ། བྱིང་རྒོད་དང་མཚན་འཛིན་གྱི་འཁྲིས་མ་ཞུགས་
པར་བསྒོམ་ཞིང༌། ཡེ་ཤེས་རང་ལ་གནས་པའི་དགོངས་པ་ལ་ཡིད་ཆེས་པར་བྱས་ནས། གཞན་བར་དོ་ཡིན་
པའི་འདི་ཤེས་ཉིན་མཚན་ཐུན་བཞིར་བར་དོའི་ངོ་སྤྲད་དང་། གདམས་པ་དྲན་པར་བྱ་བ་ལ་བསླབ་པོ། །སྤྱི་དོན་
གསུམ་པ་གཙིགས་ཆེ་བ་བཀའ་རྒྱས་གདབས་པ་ནི། ཡི་དམ་གྱི་སྐུ་འམ་གཏོར་མ་མགོ་ཐོག་ཏུ་བཞག་སྟེ། ཞག་

རེ་ལ་ཉམས་སུ་ལེན་པ་ཐུན་རེ་མ་མཐའ་ནའང་ཉམས་སུ་མི་ལེན་རེ། གདམས་པའི་དཔེ་དང་ཚིག་དོན་གཞན་
ལ་སྟོན་རེ། ཞེས་མནའ་བསྒགས་སོ། །སྣོད་ལྡན་ཕན་ཐོགས་པ་ལ་གཏད་རྒྱ་ཡང་ཕྱག་ལེན་དུ་མཛད་དོ། །དེ་
ལྟར་རབ་གསང་སྙན་བརྒྱུད་སྙིང་པོའི་དོན། །སྙིང་ཕྱུང་ལག་མཐིལ་དག་ཏུ་བཀོད་པ་ཡིས། །སྐལ་ལྡན་འགྲོ་
རྣམས་བྱང་ཆུབ་ལ་རེག་ནས། །མ་ལུས་ཉེར་ཞི་སངས་རྒྱས་འགྲུབ་པར་ཤོག །ཐིག་ལེ་མཆོག་ཏུ་གསང་བ་ལས།
སྙན་བརྒྱུད་ཆུང་ངུ་ད་ལྟ་ཡེ་ཤེས་རང་སྣང་ཞེས་བྱ་བ། བི་མ་ལའི་ཐུགས་བཅུད་ཐེག་པ་མཆོག་གི་རྣལ་འབྱོར་པ་
ཀློང་ཆེན་རབ་འབྱམས་ཀྱིས། གངས་རི་ཐོད་དཀར་གྱི་མགུལ་དུ་བཀོད་པ་རྫོགས་སོ། ། ། །
༄༅། །སྙན་བརྒྱུད་འབྲིང་པོ་བར་དོ་འོད་གསལ་
རང་སྣང་བཞུགས་སོ། །
ཡེ་ཤེས་འོད་གསལ་སྙིང་པོའི་དོན་སྟོན་པ། །བླ་མ་དམ་པའི་ཞབས་ལ་ཕྱག་འཚལ་ཏེ། །བར་དོ་འོད་གསལ་
རང་སྣང་སྙན་བརྒྱུད་འདི། །ཕྱི་རབས་དོན་དུ་བཤད་ཀྱིས་གུས་པས་ཉོན། །དེ་ལ་བར་དོ་ནི་དབྱེ་བསྡུའི་རྣམ་པ་
མང་ཡང༌། འདིར་དྲུག་སྟེ། གནས་ལུགས་གཞིའི་བར་དོ་ལ་ངོ་སྤྲད་པ། འོད་གསལ་ཏིང་ངེ་འཛིན་གྱི་བར་དོ་ལ་
ཉམས་སུ་བླང་བ། འཁྲུལ་སྣང་རྨི་ལམ་གྱི་བར་དོ་ལ་ཚད་གཟུང་བ། འབྱུང་འཁྲུགས་འཆི་ཁའི་བར་དོ་ལ་གསལ་
གདབ་པ། ལྷུན་གྲུབ་ཆོས་ཉིད་ཀྱི་བར་དོ་ལ་བཙན་ས་གཟུང་བ། སྲིད་པ་ལས་ཀྱི་བར་དོ་ལ་འཕྲོ་མཐུད་པའོ། །
དང༌པོ་ལ་དོན་ངོས་གཟུང༌། རྟགས་མངོན་དུ་བསྟན། དཔེས་ཡིད་ཆེས་བསྐྱེད་པ་དང་གསུམ་ལས། དང་པོ་ནི།
རང་གི་སྙིང་གའི་དབུས་འོད་གསལ་ཡེ་ཤེས་ཀྱི་རྩ་ནང་ན་དྭངས་མའི་དྭངས་མ་སྡོང་བུ་ལྟ་བུ་ལ་རིག་པའི་ཡེ་ཤེས་
ངོ་བོ་སྟོང་པ་ཆོས་སྐུ་ནམ་མཁའ་ལྟ་བུ་སྤྲོས་པའི་མཐའ་ཐམས་ཅད་དང་བྲལ་བ། རང་བཞིན་གསལ་བ་ལོངས་
སྐུ་འཇའ་ཚོན་ལྟ་བུ་སྣང་ལ་རང་བཞིན་མེད་པ་ཐུགས་རྗེ་རིག་པའི་སྙིང་པོ་མེ་ལོང་དྭངས་པའི་ངོས་ལྟ་བུ། སྐུ་
དང་ཡེ་ཤེས་འདུ་འབྲལ་མེད་པའི་དགོངས་པ་རང་ཆས་སུ་བཞུགས་སོ། །གཉིས་པ་ནི། སྙིང་ནས་མིག་ཏུ་འོད་
རྩ་ཤེལ་གྱིས་སྦུ་གུ་ཅན་གྱིས་འབྲེལ་པ་ན། ཚུལ་མར་མེ་ཡོད་པ་མཚོན་པ་ལས་འོད་ཕྱིར་གསལ་བ་ལྟར། ཡེ་
ཤེས་འོད་གསལ་ནང་ན་ཡོད་པར་མཚོན་པ་ལས། ཐིག་ལེ་སྟོང་པའི་འོད་མིག་ཏུ་འཆར་བར་བསྟན་པའོ། །

གསུམ་པ་ནི། ངོ་བོ་སྟོང་། རང་བཞིན་གསལ། ཐུགས་རྗེ་མ་འགག་པ་སྐུ་གསུམ་འདུ་འབྲལ་མེད་པའི་དཔེ་གང་
རུང་རེ་རེས་མཚོན་ནུས་ཀྱང༌། ཤིན་ཏུ་གསལ་བར་བསྟན་པའི་ཕྱིར་དཔེ་བཞིས་རིག་པ་བྱ་བ་ཀུན་ཀྱང་དོན་
གསུམ་གསུམ་གྱིས་རང་བཞིན་ལ་ངོ་སྤྲད་ན། དང་པོ་ཆོས་སྐུ་མན་ཤེལ་གྱི་དཔེས་སྟོང་གསལ་དྭངས་ལ་དྲི་མ་
མེད་པར་མཚོན་པ་ན། མན་ཤེལ་གྱི་འོད་ཉི་མ་ཤར་དུས་བསྟན་ལ། འདི་ལ་དྲི་མ་མེད་ཅིང་ཟང་ཐལ་བ་ལྟར།
རིག་པའང་དྲི་མ་མེད་ཅིང་ཟང་ཐལ་བ་ཡིན་ནོ། །འདི་ལ་ཁ་དོག་ངོ་བོ་ངོས་གཟུང་མེད་པ་ལྟར་རིག་པ་ལ་ངོ་བོ་
ངོས་གཟུང་མེད་པ་ཡིན་ནོ། །འདི་ལ་དངོས་སུ་འོད་མེད་ཀྱང་ངང་ལས་ཡེ་གདངས་སུ་ཡོད་པ་ལྟར། རིག་པའི་
སྟོང་ཆ་ལ་འོད་དང་སྐུ་མདོག་ཡེ་ཤེས་སུ་མ་གྲུབ་ཀྱང་། ངང་གདངས་སྐུ་དང་ཡེ་ཤེས་འདུ་འབྲལ་མེད་པ་ཡིན་ནོ། །
ཞེས་བརྗོད་ནས། ཉི་མའི་ཞུར་ལ་ཕྱར་བས་འོད་ལྔ་ནི་གསལ་བ་ལོངས་སྐུའི་དཔེའོ། །དཀར་ཕྲ་ཕྲོ་ནི་ཐུགས་རྗེ་
རིག་པའི་དཔེ། ངོ་བོ་དག་པ་ནི་སྟོང་པ་ཆོས་སྐུའི་དཔེ། དེ་དག་ཤེལ་གྱི་ངང་ལས་བྱུང་ཞིང་ངང་དུ་གནས། ངང་
དུ་འདུ་བ་ལྟར། སྐུ་དང་ཡེ་ཤེས་ཀྱང་ངོ་བོ་ཆོས་སྐུའི་ངང་ལས་བྱུང་། ངང་དུ་གནས། ངང་དུ་འདུ་བ་ལ་ངོ་སྤྲོད་དོ། །
གཉིས་པ་ལོངས་སྐུ་འདྲ་འབག་ལ་ངོ་སྤྲད་པ་ནི། བླ་མ་ལོངས་སྐུའི་ཆས་སུ་ཞུགས་ལ། སློབ་མས་མེ་ལོང་གི་སྒོ་
ནས་བལྟས་པས། ནམ་མཁའི་དབྱིངས་ན་ཕར་ལོངས་སྐུའི་སྣང་བས་གང་བ་ལ་ངོ་སྤྲད་དོ། །འདི་ན་འོད་ལྔའི་
སྣང་བ་མ་འགག་པར་གསལ་བ་ལྟར། འོད་གསལ་གྱི་ཀློང་ན་སྐུ་དང་ཡེ་ཤེས་གནས་པའང་དེ་དང་འདྲའོ། །དེ་
ལ་ངོ་བོ་དང་རང་བཞིན་མེད་པས་ཟང་ཐལ་བ་ནི་ཆོས་སྐུའི་དཔེའོ། །སྣང་བ་སྐུ་དང་འོད་དུ་གསལ་བ་ནི་ལོངས་
སྐུའི་དཔེའོ། །ཆོས་འཆད་པ་ལ་སོགས་པ་རིག་པའི་ཆ་ཅན་དུ་ཤར་བ་ནི་སྤྲུལ་སྐུའི་དཔེའོ། །དེ་དག་ཀྱང་གཞི་
གཅིག་ལ་འདུ་བས་འདུ་འབྲལ་མེད་པའོ། །ཞེས་བསྟན་ནོ། །གསུམ་པ་སྤྲུལ་སྐུའི་དཔེ་འོད་ཁྱིམ་ཁ་སྦྱོར་ལ་ངོ་
སྤྲད་པ་ནི། མེ་ལོང་ཉི་མ་ལ་བསྟན་པའི་ནང་ན་འོད་ལྔ་མ་འགག་པར་སྣང་དུས་འདིའི་ནང་ན་འོད་ལྔ་གསལ་བ་
ལྟར། རིག་པའི་ངང་ནས་ལོངས་སྐུ་ལས་སྤྲུལ་སྐུ་ཐུགས་རྗེའི་གདངས་སམ་རྩལ་མ་འགགས་པར་འཆར་བར་
ཤེས་པར་གྱིས་ཤིག དེའང་སྟོང་པ་ཟང་ཐལ་བའི་ཆ་ནི་ཆོས་སྐུའི་དཔེའོ། །སྣང་བ་འོད་ལྔ་ནི་ལོངས་སྐུའི་དཔེའོ། །
དེ་ལས་ཟེར་དུ་འཆར་བ་ནི་སྤྲུལ་སྐུའི་དཔེའོ། །དེ་གསུམ་ངོ་བོ་གཅིག་ལས་འདུ་འབྲལ་མེད་པའོ། །ཞེས་སམ།
ཡང་ན་མར་མེ་ལ་མེ་ལོང་བསྟན་དུས་སྣང་བ་ཟང་ཐལ་བ་ཆོས་སྐུའི་དཔེའོ། །རྩ་བའི་མར་མེ་ལོངས་སྐུའི་དཔེའོ། །
དེ་ལས་མཆེད་ནས་ནམ་མཁར་སྣང་བ་ཕྱོགས་བཅུར་སྤྲུལ་པ་འཕྲོ་བའི་དཔེའོ། །དེ་དག་གཞི་གཅིག་ལས་འདུ་
འབྲལ་མེད་པའི་རང་བཞིན་དུ་ངོ་སྤྲད་དོ། །བཞི་པ་སྐུ་གསུམ་འདུ་འབྲལ་མེད་པའི་དཔེ་ཉི་མའི་དཀྱིལ་འཁོར་

ལ་ངོ་སྤྲད་པ་ནི་སེང་རས་ཀྱིས་བཀབ་པའི་ཚེ་ཉི་མའི་དཀྱིལ་འཁོར་ལ་མཚོན་ཏེ། ཉི་མའི་ངོ་བོ་མི་རྟོག་པ་ཆོས་
སྐུའི་དཔེ། འོད་ལྔའི་སྣང་བ་བཀྲ་ཡ་ལེ་བ་ལོངས་སྐུའི་དཔེ། ཟེར་སྣ་ཚོགས་སུ་འཕྲོ་བ་སྤྲུལ་སྐུའི་དཔེ། དེ་གསུམ་
ཉི་མ་གཅིག་ལ་འདུ་བ་སྐུ་དང་ཡེ་ཤེས་འདུ་འབྲལ་མེད་པའི་དཔེའོ། །དེ་དག་གི་ཤེས་བྱེད་ནི། ཀུན་གསལ་ལས།
ཐུགས་ཀྱི་ཀློང་ན་འོད་གསལ་བ། །བུམ་པའི་ནང་གི་མར་མེ་བཞིན། །འགྱུར་བ་མེད་པའི་ཡེ་ཤེས་ནི། །མ་འཁྲུལ་
གཞི་ཡི་སངས་རྒྱས་ཏེ། །དོན་གྱི་ཡེ་ཤེས་དམ་པ་ཡིན། །ཡེ་ཤེས་ཆེན་པོ་མེ་ལོང་ནི། །མ་བྱས་པ་ཡི་ཆོས་ཉིད་དེ།
དཔེ་ཡི་ཡེ་ཤེས་དམ་པ་ཡིན། །ཚོན་གང་འོད་ཀྱི་དཀྱིལ་འཁོར་ནི། །རྟགས་ཀྱི་ཡེ་ཤེས་ཞེས་སུ་བཤད། །ཅེས་སོ། །
གཉིས་པ་འོད་གསལ་ཏིང་ངེ་འཛིན་གྱི་བར་དོ་ཉམས་སུ་བླང་བ་ལ་གསུམ་ལས། ཉིན་མོ་དོན་གྱི་ཡེ་ཤེས་བསྒོམ་
པ་ནི། ལུས་ཙོག་པུ་ལག་པ་གཉིས་པུས་མོའི་སྟེང་དུ་བསྣོལ་ལ་མིག་མདའ་གང་དུ་བལྟས་པ་ལ་སེམས་བཟུང་
ནས་མ་ཡེངས་པར་བསྒོམས་པས་ཕྱིར་འོད་སྣང་འཇའ་ཚོན་དང་ཐིག་ལེ་དྲ་བ་རིས་སྣ་ཚོགས་མཐོང་ལ། ནང་དུ་
སེམས་གསལ་དྭངས་རྟོག་པ་མེད་པའི་ཡེ་ཤེས་འཆར་བའི་ངང་ལ་བསྒོམས་པས། བདེ་གསལ་མི་རྟོག་པའི་
ཉམས་དང་རྟོགས་པ་སྐྱེའོ། །མཚན་མོ་རྟགས་ཀྱི་ཡེ་ཤེས་བསྒོམ་པ་ནི་འདུག་སྟངས་སྔ་མ་ལས། ལག་པའི་སོར་
མོས་མིག་གི་ཡས་ལྐོག་བཀབ་པས་མིག་འབྲས་དལ་བུས་མནན་ནས། ཐིག་ལེ་སྟོང་པ་ལ་ཅེར་རེ་བལྟས་ནས་
མ་ཡེངས་པར་བསྒོམས་པས། ཕྱི་འོད་སྣང་སྣ་ཚོགས་སུ་འཆར་ཞིང་ནང་དུ་སྔ་མ་བཞིན་བདེ་གསལ་མི་རྟོག་
པའི་བསམ་གཏན་ཉམས་དང་བཅས་པ་སྐྱེའོ། །ཐུན་མཚམས་དཔེའི་ཡེ་ཤེས་བསྒོམ་པ་ནི། ཤེལ་དང་ལྷ་སྐུ་ཉི་
མ་གསུམ་གང་རུང་ལ་སྐུ་གསུམ་རང་ཆས་སུ་ཐག་གཅད་ལ། བར་དོའི་རང་སྣང་ཡིན་སྙམ་པའི་ངང་ལ་རང་སྣང་
དུ་ངོ་ཤེས་ཐོག་ཏུ་ལྷན་ནེ་བཞག་པས། བར་དོར་སྐད་ཅིག་ཤར་བ་ངོས་ཟིན་སླ་བའི་དགོས་པ་ཡོད་དོ། །ཉམས་
ཀྱང་སྣང་བ་སྐུ་གསུམ་དུ་ཤེས་པས་བདེ་ཆེན་ཞིང་སྣང་དུ་འཆར་བ་ལ་སོགས་པ་ཕྱི་ནང་སྣ་ཚོགས་སུ་འཆར་རོ། །
དེ་ལྟར་ཉམས་ལེན་གསུམ་ལ་བརྩོན་ན་ཡང་རབ་ཚེ་འདིར་གྲོལ་བ་ལ་ཐེ་ཚོམ་མེད་དོ། ། ། །གསུམ་པ་རྨི་
ལམ་བར་དོའི་ཚད་གཟུང་བ་ནི། དེ་ལྟར་ཉམས་སུ་བླངས་པ་ལས། ཉིན་སྣང་གི་འཁྲུལ་པའི་བག་ཆགས་སྲབ་
པའི་རྟགས་སུ། དང་པོ་རྨི་ལམ་བཟང་ངན་སྤེལ་མར་བྱུང་དུས། བག་ཆགས་བཟང་ངན་འདྲེས་མར་ཡོད་དོ། །
སེམས་ཀྱང་ཉོན་མོངས་པ་བག་གིས་ཆུང་བ་ཡིན་ནོ། །འདིའི་དུས་སུ་ཤི་ན་སྲིད་པ་བར་དོ་ནས་འཕྲོ་མཐུད་པའོ། །
དེ་ནས་རྨི་ལམ་དགེ་བ་ཤ་སྟག་ཏུ་རྨི་དུས། ལས་ངན་ཟད་ནས་དགེ་བ་རོ་གཅིག་ཏུ་གྱུར་པའི་དུས་དེར། སེམས་
ལའང་གཡོ་ཟོལ་མེད་པས་ལུས་ངག་དྲང་ཞིང་དགེ་བའོ། །འདིར་འདས་ན་ཆོས་ཉིད་བར་དོར་གྲོལ་བར་འགྱུར་

རོ། །དེ་ནས་རྨི་ལམ་ཇེ་ཉུང་ལས་མཐར་མི་རྨི་བའི་དུས་སུ། བག་ཆགས་དང་ཉོན་མོངས་པ་ཇེ་ཆུང་ལས། དབྱིངས་
སུ་ནུབ་པའི་ཚད་དུ་ཕྱིན་པས་སེམས་ལ་གཉིས་འཛིན་གྱི་ཆ་མེད་ཅིང་། སེམས་ཀྱི་སྒོམ་པ་ཀློང་དུ་ཕེབ་པའི་དུས་
དེ། དབུགས་ཆད་པ་དང་གྲོལ་བ་དུས་མཉམ་མོ། །ཤིན་ཏུ་གོམས་ན་ལུས་འོད་དུ་གྱུར་པས་འདི་ཉིད་ལ་ཕུང་པོ་
ལྷག་མ་མེད་པ་ནི་ཡང་དག་པའི་ཚད་དོ། ། ། །བཞི་པ་འབྱུང་འཁྲུགས་འཆི་ཁའི་བར་དོ་ལ་གསལ་གདབ་
པ་ནི། འབྱུང་བ་སྡུད་དུས། བླ་མ་འམ་གྲོགས་དམ་ཚིག་ཅན་གྱིས་བར་དོའི་གདམས་པ་གསལ་གདབ་པའམ།
རང་གིས་དྲན་པར་བྱས་ཏེ་མ་ཡེངས་པར་བྱའོ། །དེ་ལ་འབྱུང་བའི་སྡུད་ཚུལ་ནི། སའི་རླུང་ཆུ་ལ་ཐིམ་པས་ལུས་
ལྕི། ཆུའི་རླུང་མེ་ལ་ཐིམ་པས་ཁ་སྣ་སྐམ། མེའི་རླུང་རླུང་ལ་ཐིམ་པས་དྲོད་མཐའ་ནས་སྡུད། རླུང་གི་རླུང་ནམ་
མཁའ་ལ་ཐིམ་པས་ཤེས་པ་མི་གསལ། དེའི་ཚེ་ཁྲག་རྣམས་སྲོག་རྩའི་ནང་ནས་སྙིང་ནང་དུ་འདུས་པས། རྒྱལ་
པོ་གདན་ལ་བཞུགས་པ་ལ་བློན་པོས་སྒྱོགས་བྱུང་བ་ཞེས་བྱའོ། །གློ་བ་ནས་རླུང་ཕྱིར་ཧ་ཞེས་སོང་ནས་ནང་དུ་
མ་འདུས་པས་སེམས་ནམ་མཁར་ཐིམ་པ་ཞེས་བྱ་སྟེ། རིག་པ་སྙིང་ནང་ནས་འཐོན་དུ་ཉེ་བའི་དུས་སོ། ། ། །
ལྔ་པ་ལྷུན་གྲུབ་ཆོས་ཉིད་ཀྱི་བར་དོ་ལ་བཙན་ས་གཟུང་བ་ལ་གསུམ་སྟེ་བར་དོའི་དབྱེ་བ། གདམས་པའི་མཚོན་
ཚུལ། འབྲས་བུའི་གྲོལ་ཚུལ་ལོ། །དང་པོ་ལ་གསུམ་ལས། རབ་རང་བཞིན་གྱི་བར་དོར་གྲོལ་བའི་ཚུལ་ལ།
རབ་ཀྱི་རབ་ངོ་སྤྲད་པས་གྲོལ་ཏེ། ངོ་སྤྲད་པ་དང་རྟོགས་པ་དུས་མཉམ། རྟོགས་པ་དང་ཆོས་བོར་བ་དུས་མཉམ།
ཆོས་བོར་བ་དང་འཁྲུལ་རྟོག་འགགས་པ་དུས་མཉམ། འཁྲུལ་རྟོག་འགགས་པ་དང་མ་རིག་པ་སངས་པ་དུས་
མཉམ། མ་རིག་པ་སངས་པ་དང་ཡེ་ཤེས་རྒྱས་པ་དུས་མཉམ། ཡེ་ཤེས་རྒྱས་པ་དང་མངོན་སངས་རྒྱས་པ་དུས་
མཉམ། དེས་ན་ངེས་ཤེས་ཀྱི་རྟོགས་པ་ཐུན་མོང་མ་ཡིན་པ་རྒྱུད་ལ་སྐྱེ་དུས་གྲོལ་བ་ཡིན་ཏེ་འཁོར་བར་མི་འཇུག་
པའི་ཕྱིར་རོ། །རབ་ཀྱི་འབྲིང་ཉམས་སུ་བླངས་པས་གྲོལ་བ་ནི། སྙིང་ནས་མིག་ཏུ་འབྲེལ་བའི་འོད་གདངས་
ཤར་བ་ལ་ཉམས་སུ་བླངས་པས། འོད་གསལ་གྱི་དཀྱིལ་འཁོར་མཐོང་ཞིང་སྐུ་གསུམ་འདུ་འབྲལ་མེད་པར་
གྲོལ་བས་བར་དོའི་སྣང་བ་མེད་དོ། །རབ་ཀྱི་ཐ་མ་ལུས་བོར་དུས་རང་ཐོག་ཏུ་ངོ་ཤེས་པས་གྲོལ་བ་ནི། ཚེས་
བཅོ་ལྔའི་ཉི་མ་ནུབ་པ་དང་ཟླ་བ་ཤར་བ་ལ་མུན་པའི་བར་མེད་པ་བཞིན་དུ། འབྱུང་བའི་སྡད་ཚུལ་གྱིས་ཚེ་འདིའི་
སྣང་བ་ནུབ་དུས་རིག་པ་སྙིང་ནང་ནས་ཆུའི་སྒྲོན་མ་ལས་ཐོན་པའི་ཡེ་ཤེས་ཀྱི་སྣང་བ་སྙེ་ཚོན་སྒྲིལ་བ་ལྟ་བུ་གཉིས་
ནམ་མཁར་ཟུག་པ་ལ། ངོ་ཤེས་པས་ཡར་གྱི་ཟང་ཐལ་དུ་སྐད་ཅིག་ལ་གྲོལ་ཏེ་བར་དོ་མེད་དོ། ། ། །
གཉིས་པ་འབྲིང་ཆོས་ཉིད་ཀྱི་བར་དོར་གྲོལ་ཚུལ་ལའང་འབྲིང་གི་རབ་སྐད་ཅིག་མ་གསུམ་ལ་གྲོལ་ཏེ། འཁོར་

བ་དོང་དཀྲུགས་ཀྱི་སྐད་ཅིག་མར། ཕྱི་ནང་སྣོད་བཅུད་དུ་སྣང་བའི་འཁྲུལ་པ་ཐམས་ཅད་འགགས་ནས་རང་
གདངས་འོད་དུ་གསལ།ཆོས་ཉིད་བདེན་མཐོང་གི་སྐད་ཅིག་མར་ཚོམ་བུའི་དཀྱིལ་འཁོར་རང་གསལ་བ་ལ་
འཛིན་མེད་ཀྱི་ཤེས་པ་སྐྱེ། རྡོ་རྗེ་ལྟ་བུའི་སྐད་ཅིག་མར་རང་དོན་ཆོས་སྐུ་ཐོབ་ནས་གཞན་དོན་གཟུགས་སྐུ་འབྱུང་
བའོ། །དེའང་སྐད་ཅིག་དང་པོ་ལ་ཡེ་ཤེས་ཤར། གཉིས་པ་ལ་བླ་མའི་གདམས་ངག་ཡོད་པར་ངོ་ཤེས། གསུམ་
པ་ལ་རྟོག་པ་སྔར་འདས་ཀྱི་སངས་རྒྱས་རྣམས་དང་མཉམ་པར་འདྲེས་པས་འགྲོ་བའི་དོན་འབྱུང་བའོ།།འབྲིང་
གི་འབྲིང་སྐད་ཅིག་མ་དྲུག་ལ་གྲོལ་བ་ནི། སྐད་ཅིག་དང་པོར་ས་རྡོ་རི་བྲག་ལ་སོགས་པ་ཕྱི་ནང་གི་འཁྲུལ་པ་
འགགས། གཉིས་པར་རང་གདངས་འོད་དུ་གསལ། གསུམ་པར་དེ་ཉིད་ངང་དུ་གནས། བཞི་པར་རང་ལ་ངེས་
ཤེས་སྐྱེས། ལྔ་པར་ལྔ་ལྡན་དགོངས་པ་རྫོགས། དྲུག་པར་བློ་འདས་ཆོས་སྐུར་ཐིམ། སྐུ་གསུམ་རང་ས་ཟིན་པའི་
དུས་སོ། །འབྲིང་གི་ཐ་མ་བསམ་གཏན་གྱི་ཞག་ལྔ་ལ་གྲོལ་བ་ནི། ཕྱི་འབྱུང་ཉི་མ་ནུབ་པ་ལྟར་སྣང་བ་འགགས།
ནང་འབྱུང་ས་སྲོས་པ་ལྟར་ཚོགས་དྲུག་འགགས། གསང་འབྱུང་ཟླ་བ་ཤར་བ་ལྟར་སྐུ་དང་ཡེ་ཤེས་ཀྱི་སྣང་བ་
དུས་གཅིག་ལ་གསལ་ཏེ། རྟོགས་པའི་ཏིང་ངེ་འཛིན་རིམ་གྱིས་ཤར་བས་རིགས་ལྔའི་ཚོམ་བུ་ལ་གྲོལ་ལོ། །
དེའང་འོད་མཐིང་ག་མཐོང་དུས་ཆོས་ཀྱི་དབྱིངས་སུ་ངོ་ཤེས་པས་རྣམ་པར་སྣང་མཛད་དུ་གྲོལ་ཏེ། རིགས་ལྔའི་
ཚོམ་བུར་སངས་རྒྱས་སོ། །འོད་དཀར་པོ་མེ་ལོང་ཡེ་ཤེས་སུ་ངོ་ཤེས་པས་མི་བསྐྱོད་པ། འོད་སེར་པོ་མཉམ་ཉིད་
ཡེ་ཤེས་སུ་ངོ་ཤེས་པས་རིན་ཆེན་འབྱུང་ལྡན། འོད་དམར་པོ་སོ་སོར་རྟོག་པའི་ཡེ་ཤེས་སུ་ངོ་ཤེས་པས་འོད་དཔག་
མེད། འོད་ལྗང་གུ་བྱ་བ་གྲུབ་པར་ངོ་ཤེས་པས་དོན་ཡོད་གྲུབ་པ་ཡབ་ཡུམ་ཚོམ་བུའི་དཀྱིལ་འཁོར་དུ་གྲོལ་ལོ།
དེ་ཡང་རིགས་ལྔ་རིམ་གྱིས་ཤར་བ་མ་ཡིན་ཏེ། སྙིང་གའི་འོད་གསལ་དུས་གཅིག་ལ་ཤར་བའི་ཕྱིར་རོ། །སོ་
སོར་ངེས་པའི་ཤེས་རབ་རིམ་གྱིས་འབྱུང་སྟེ། བློ་སྐད་ཅིག་མ་ཡིན་པས་དུས་གཅིག་ལ་ཡུལ་མི་འཛིན་པའི་ཕྱིར་
རོ། །དེ་སྐད་དུའང་ཀུན་གསལ་ལས། འོད་གསལ་སྣང་བ་དུས་གཅིག་འཆར། །རྟོགས་པའི་ཤེས་རབ་རིམ་
གྱིས་སྐྱེ། །ཞེས་སོ། །བསམ་གཏན་གྱི་ཞག་ཀྱང་ཏིང་ངེ་འཛིན་ལ་མཉམ་པར་བཞག་པའི་ཡུན་ཅི་ཙམ་བརྟན་
པའི་རང་ལ་བཞེད་དོ། །གཉིས་པ་གདམས་པའི་མཚོན་ཚུལ་ནི། སྔར་འདྲིས་ཀྱི་མི་དང་འཕྲད་པ་ལྟར་ངོ་ཤེས་
ནས་ཐེ་ཚོམ་མེད་པར་གནས་པ་བཞིན་དུ། བར་དོའི་འོད་གསལ་ཡང་བླ་མས་ངོ་སྤྲད་ནས་རང་ཆས་སུ་ཡོད་
པར་གསུངས་པ་དེ། འདིར་ཤར་མཉམ་དུ་ངོ་ཤེས་ཡིད་ཆེས་ཐག་ཆོད་པའི་ངང་ལ་བཅོས་བསླད་མེད་པར་ཕྱམ་
གྱིས་བཞག་པས་ཏིང་ངེ་འཛིན་ལ་སྐད་ཅིག་གནས་ཏེ། དེའི་ཚེ་གྲོལ་བ་ཡིན་ནོ། །གསུམ་པ་འབྲས་བུའི་གྲོལ་

ཚུལ་ནི།དེ་ལྟར་གང་དུ་གྲོལ་ཡང་མངོན་པར་ཤེས་པ་དྲུག་ཤར་ནས་གདོན་མའི་དབྱིངས་ལྷུན་གྲུབ་རིན་པོ་ཆེའི་
སྦུབས་གཞོན་ནུ་བུམ་པ་སྐུའི་ཞིང་དུ་གྲོལ་ཏེ། སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོར་རྒྱུན་ཆད་མེད་
པའོ། །དེ་ཡང་སྤྱན་གྱི་མངོན་པར་ཤེས་པས་ཡར་ལ་བློ་འདས་ཆོས་སྐུའི་ཞིང་ཁམས་གཟིགས། ཐད་ཀར་ལོངས་
སྐུ་མར་སྤྲུལ་པ་སྐུའི་མཛད་པ་སོ་སོ་ཡང་གཟིགས་སོ། །སྙན་གྱི་མངོན་པར་ཤེས་པས་ཡར་ཆོས་སྐུའི་གསུང་མི་
གཡོ་བར་གསན། ཐད་ཀར་ལོངས་སྐུ། མར་སྤྲུལ་སྐུ་རིགས་དྲུག་སོ་སོའི་སྒྲ་སྐད་ཀྱང་གསན་ནོ། །ཐུགས་ཀྱི་
མངོན་པར་ཤེས་པས་ཡར་ཆོས་སྐུའི་དགོངས་པ་དབྱིངས་དང་རིག་པ་འདུ་འབྲལ་མེད་པ་མཁྱེན། ཐད་ཀར་
ལོངས་སྐུ། མར་སྤྲུལ་སྐུའི་དགོངས་པའང་མཁྱེན་ནོ། །གནས་ཀྱི་མངོན་པར་ཤེས་པས་ཡར་ཆོས་སྐུའི་བཞུགས་
གནས། ཐད་ཀར་ལོངས་སྐུ། མར་སྤྲུལ་སྐུ་རིགས་དྲུག་གི་གནས་ཡང་མཁྱེན་ནོ། །ལས་ཀྱི་མངོན་ཤེས་ཀྱིས་
རང་བཞིན་གྱི་རྒྱུ་འབྲས་ཐམས་ཅད་མཁྱེན་ནོ། །རྫུ་འཕྲུལ་གྱི་མངོན་པར་ཤེས་པས། ཐུབ་པ་དྲུག་ལ་སོགས་
པས་འགྲོ་བ་འདུལ་བའོ། །དེའང་ལོངས་སྐུ་ཡབ་ཡུམ་གྱི་ལྗགས་ལས་འོད་ཟེར་འཕྲོས་ཏེ། སྐྱེས་བུ་དམ་པ་ལས་
དག་པའི་འཕྲོ་འདུ་བྱེད་པའི་སྤྱན་ལ་འཇུག་སྟེ། ཡབ་ཀྱི་ཞལ་ནས་ཡུམ་གྱི་ཞལ་དུ་ཞུགས་ནས། ཡབ་ཀྱི་གསང་
བ་རྡོ་རྗེའི་བུམ་པ་ནས། ཡུམ་གྱི་མཁའ་ལ་ཞུགས་ཏེ། པདྨའི་རྫིང་བུར་འཁྱིལ་བ་ལས་སྤྲུལ་པའི་སྐུར་གྱུར། སེམས་
ཅན་གང་ལ་གང་འདུལ་དུ་ཤར་བའོ། །དེ་ནས་གཞོན་ནུ་བུམ་པ་སྐུའི་ཞིང་དུ། ནང་གསལ་ལྷུན་གྲུབ་ཆེན་པོར་
བཞུགས་པ་དེའི་ཚེ། ཤེས་རབ་མཁའ་ལ་འདེགས་པ། འབྱུང་བ་མ་ལ་ཞ་བ། ཡེ་ཤེས་དབྱིངས་སུ་ཐིམ་པ། ཤེས་
རབ་མཁའ་ལ་འཁྱིལ་བ། རིག་པ་རང་ས་ཟིན་པ་དང་ལྔ་ལས། དང་པོ་ལ་བཞི་སྟེ་སྟོབས་ལྡན་མ། ཤུགས་
འཆང་མ། འདེགས་བྱེད་མ། བརྟན་མའོ། །དང་པོས་གཙོ་འཁོར་གཉིས་སུ་མེད་པར་སྦྱོར། གཉིས་པས་སྐད་
ཅིག་ལ་ཆོས་སྐུའི་ངང་དུ་བསྐྱེད། གསུམ་པས་རྟག་ཏུ་ཆོས་སྐུའི་ངང་ལ་གཟུགས་སྐུ་གནས། བཞི་པས་དགོངས་
པ་འཕོ་འགྱུར་མེད་པར་རང་གསལ་ལོ། །འབྱུང་བ་མ་ལ་ཞ་བ་ལ་སྙིགས་མའི་འབྱུང་བ་དྭངས་མའི་འབྱུང་བར་
གྲོལ་བས་ནང་གསལ་ཡེ་ཤེས་ལྔའི་མཚན་ཉིད་དུ་གནས་སོ། །དེའང་རླུང་རྡོ་རྗེ་རྒྱ་གྲམ་བཀོད་ལེགས་པ་སྟེ།
དམ་ཚིག་གི་ལྷ་མོ་མཁའ་ལ་འཁྱིལ་བས། གཡོ་བ་མེད་པས་རླང་དབྱིངས་སུ་ཐིམ། ས་རིན་པོ་ཆེ་རྩྭ་ལྔའི་མཆོད་
རྟེན་ཁོད་སྙོམས་ཤིང་ཚུལ་དུ་ཤེས་ཏེ་སྲ་བ་མེད་པའི་ས་དབྱིངས་སུ་ཐིམ། མེ་པདྨའི་དྲ་བ་འོད་འབར་ཏེ་མ་སྨིན་
པ་སྨིན་པར་བྱས་པས་ཚ་བ་མེད་པའི་མེ་དབྱིངས་སུ་ཐིམ། ཆུ་རྣམ་པར་དག་པའི་ཡེ་ཤེས་གཅིག་ཏུ་འདུས་པས།
མ་དག་པ་འཁྲུལ་པའི་སྣང་བ་དག་པ་ཆོས་ཉིད་ལ་ཐིམ་པས་གཤེར་བ་མེད་པའི་ཆུ་དབྱིངས་སུ་ཐིམ་པའོ། །ཡེ་

ཤེས་དབྱིངས་སུ་ཐིམ་པ་ནི། ཕྱི་གསལ་རྣམ་པ་ཐམས་ཅད་མཁྱེན་པའི་ཡེ་ཤེས་ནང་གསལ་ཐམས་ཅད་མཁྱེན་
པའི་ཡེ་ཤེས་ལ་ཐིམ་པས་གསལ་བ་རྟོག་པ་མེད་པའི་ངང་དུ་རང་གསལ། ཤེས་རབ་མཁའ་ལ་འཁྱིལ་བ་ནི།
དེའི་དུས་སུ་ཐིམ་ལ་མ་རྨུགས་པ། གསལ་ལ་རྟོག་པ་མེད་པ། ཡིན་པ་ལ་བདག་མེད་པ། སོ་སོར་མ་འདྲེས་པ་
ལ་སྒོ་མི་འབྱེད་པ་བཞི་ལས། དང་པོ་ནི། ཡེ་ཤེས་དབྱིངས་སུ་ཐིམ་པ་ཡང༌། གནམ་གང་གི་ཟླ་བ་ལྟར་དབྱིངས་
ན་ནང་གསལ་དུ་གནས་པའོ། །གཉིས་པ་ནི། འོད་ལྔའི་སྣང་བ་ལ་སྐུ་དང་ཡེ་ཤེས་སུ་གསལ་ཡང་ཞེན་རྟོག་མེད་
པའོ། །གསུམ་པ་ནི། རང་བྱུང་གི་ཡེ་ཤེས་ཡིན་ཡང་ང་དང་བདག་ཏུ་མེད་པའོ། །བཞི་བ་ནི། སྐུ་དང་ཡེ་ཤེས་ཀྱི་
་བ་མ་འགགས་པར་སོ་སོར་གསལ་ཡང་ངོ་བོ་དབྱེར་མེད་པས་རྫས་ཐ་དད་དུ་མི་འབྱེད་པའོ། །རིག་པ་རང་
ས་ཟིན་པ་ནི། ཆོས་སྐུ་འགྱུར་བ་མེད་པ་རྡོ་རྗེ་ལྟ་བུའི་སྐུ་དང་། ཡེ་ཤེས་འགགས་པ་མེད་པས་གཡུང་དྲུང་ལྟ་བུའི་
ཚེ། ཏིང་ངེ་འཛིན་རྒྱུན་ཆད་མེད་པས་ཆུ་བོ་ལྟ་བུའི་གཞུང༌། དགོངས་པ་གསལ་འགྲིབ་མེད་པས་ཉི་མའི་སྙིང་པོ་
ལྟ་བུར་བཞུགས་སོ། །འདི་དག་ནི་གདོད་མར་གྲོལ་དུས་ཇི་ལྟར་གནས་པའི་རྣམ་པར་གཞག་པ་ཅུང་ཟད་བསྟན་
པ་ཡིན་ནོ། ། །། །དྲུག་པ་སྲིད་པ་ལས་ཀྱི་བར་དོ་ལ་འཕྲོ་མཐུད་པ་ནི། དབང་པོ་ཐ་མ་སྲིད་པ་བར་དོ་ནས་
ལས་བཟང་པོའི་འཕྲོ་མཐུད་པ། ཡུར་བ་རྐང་ཆགས་ལ་ཝ་འཛུགས་པ་ལྟ་བུའི་མན་ངག་ནི། སྔར་འོད་གསལ་
གྱི་སྣང་བ་ངོ་མ་ཤེས། རྣམ་ཤེས་ལུས་ལས་འཐོན་ནས། རྨི་ལམ་གྱི་ནང་ལྟར་ཕྱ་ཕྱོ་བན་བུན་དུ་ཡུལ་སྣ་ཚོགས་
ལ་འཇུག་ཅིང༌། གང་ལའང་ཐོགས་རྡུགས་མེད་པར་འགྲོ་བས་ལས་ཀྱི་རྫུ་འཕྲུལ་དང་ལྡན་ཞིང༌། བར་དོ་ནང་
ཚན་དང་ལྷའི་མིག་ཅན་ལས་གཞན་གྱིས་མི་མཐོང་བ་དེའི་ཚེ། རང་བཞིན་གྱིས་བག་གྲང་ཞིང་ཉམས་མི་དགའ།
སྔར་ལས་ཤེས་པ་བདུན་འགྱུར་གྱིས་གསལ་བར་འབྱུང་ངོ༌། །དེའི་ཚེ་ཤི་བར་ངོ་ཤེས་པས། བླ་མ་དང་གདམས་
ངག་དྲན་པར་བཤད་དོ། །དེ་ལ་ཐ་མའི་རབ་ཀྱིས་ཆོས་ཐམས་ཅད་བདེན་མེད་དུ་ཤེས་པ་དང༌། ཐ་མའི་འབྲིང་
གིས་སྒྱུ་མ་ལྟ་བུའི་བསྐྱེད་རྫོགས་ཀྱིས་འཁོར་བའི་རུ་བཟློག་ཅིང༌། ཐ་མའི་ཐ་མས་རིགས་ལྔའི་ཞིང་ངམ་དག་
པའི་ཞིང་ངམ། ལྷ་དང་བླ་མ་ཡིད་ལ་བྱས་ཏེ་སྐྱབས་འགྲོ་བྱས་པས། འཁོར་བ་ལས་ལྡོག་ཅིང་ཞིང་ཁམས་དག་
པར་སྐྱེ་བར་འགྱུར་རོ། །ཡང་ཐའི་གང་ཟག་ཀྱང་གདམས་པའི་བག་ཆགས་ཀྱིས་ངན་སོང་གི་སྐྱེ་སྒོ་ཁེགས་ནས་
ཕ་མ་དད་པ་ཅན་གྱི་བུ་ཚ་དལ་འབྱོར་བཅོ་བརྒྱད་དང་ལྡན་པའི་རིགས་སུ་སྐྱེ་ནས། ལོ་ཉི་ཤུ་རྩ་ལྔ་འམ་སུམ་ཅུ་
རྩ་ལྔ་ལ་ཆོས་འདི་ལྟ་བུ་དང་འཕྲད་ནས་བར་དོ་མེད་པར་གྲོལ་ལོ། །དེ་དག་གི་རྒྱས་པར་བསྟན་ཟིན་ཏོ། ། ། །
དེ་དག་བསྡུ་ན་སྒྲོན་མ་དྲུག་ཏུ་འདུས་ཏེ། གནས་པ་གཞིའི་སྒྲོན་མ་ནི། སེམས་ཉིད་འོད་གསལ་བའོ། །ཙིཏྟ་ཤའི་

སྒྲོན་མ་ནི། སྙིང་རིན་པོ་ཆེ་མཆོང་གུར་ཕུབ་པ་འདྲ་བ་སྟེ། དེའི་ནང་ན་འོད་གསལ་བུམ་ནང་གི་མར་མེ་ལྟར་
གནས་པའོ། །དཀར་འཇམ་རྩའི་སྒྲོན་མ་ནི། རྒྱ་སྐར་གྱི་ཉི་ཞུར་ལྟར་སྙིང་ནས་མིག་ཏུ་འབྲེལ་བའི་རྩ་འོད་གསལ་
གྱི་ལམ་མོ། །རྒྱང་ཞགས་ཆུའི་སྒྲོན་མ་ནི།མིག་གཉིས་ཀྱི་ཨ་འབྲས་ཏེ་འོད་གསལ་འཆར་བའི་སྒོའོ། །བར་དོ་
དུས་ཀྱི་སྒྲོན་མ་ནི།རང་སྣང་འོད་གསལ་གྱི་དཀྱིལ་འཁོར་ཤར་བ་ངོ་ཤེས་པས་གདོད་མའི་སར་སྐྱེལ་བའོ། །
མཐར་ཐུག་འབྲས་བུའི་སྒྲོན་མ་ནི།ཡེ་ཤེས་དབྱིངས་སུ་འཁྱིལ་བས་གཞོན་ནུ་བུམ་པ་སྐུའི་ཞིང་ན་བཙན་ས་
ཟིན་པའོ། །དེ་དག་ཀྱང་བསྡུ་ན་ལྔར་འདུ་སྟེ་ལིངས་ཀྱིས་བསྒྱུར་བ་སྒྱུ་ལུས་ཀྱི་ཕུང་པོ། ཐིབས་ཀྱིས་འགགས་པ་
འགྱུ་བྱེད་ཀྱི་རྣམ་རྟོག ཏལ་གྱིས་འཆར་བ་རང་སྣང་གི་དཀྱིལ་འཁོར། ཧྲིག་གིས་རིག་པ་རང་བྱུང་གི་ཡེ་ཤེས།
ཕྱམ་གྱིས་གྲོལ་བ་གདོད་མའི་གནས་ལུགས་སོ། །དེ་ལྟར་ཆོས་ཀུན་མཐར་ཐུག་སྙིང་པོའི་དོན། །མངོན་སུམ་
འོད་གསལ་ཡང་ཟབ་གནད་ཀྱི་འགགས། །གང་དང་མི་འདྲ་ཀུན་ལས་འཕགས་པ་འདི། །སུ་ཡིས་ཐོབ་པ་ཚེ་
དེས་སྲིད་མཚོ་བརྒལ། །དེ་ཕྱིར་འདི་འདྲ་ཤིན་ཏུ་དཀོན་པས་ན། །སྐལ་བཟང་རྣམས་ཀྱིས་བརྩོན་པས་ཉམས་
སུ་ལོངས། །དགེ་བ་འདི་ཡིས་འགྲོ་ཀུན་ཡོངས་གྲོལ་ནས། གདོད་མའི་ས་ལ་ལྷུན་གྲུབ་རྒྱལ་གྱུར་ཅིག །སྙན་
བརྒྱུད་འབྲིང་པོ་ཐིག་ལེ་མཆོག་ཏུ་གསང་བ་ལས། བར་དོ་འོད་གསལ་རང་སྣང་ཞེས་བྱ་བ། ཐེག་པ་མཆོག་གི་
རྣལ་འབྱོར་པ་ཀློང་ཆེན་རབ་འབྱམས་ཀྱིས་ཕྱི་རབས་ཀྱི་དོན་དུ། གསལ་བར་བཀོད་པ་རྫོགས་སོ། །སྔགས་ཀྱི་
བདག་མོས་སྲུངས་ཤིག ས་མ་ཡ། ། ། །
སྙན་བརྒྱུད་ཆེན་མོ་ངེས་དོན་མངོན་སུམ་
རང་སྣང་བཞུགས་སོ། །
བླ་མ་དམ་པའི་ཞབས་ལ་ཕྱག་འཚལ་ལོ། །སེམས་ཉིད་དྲི་མ་མེད་པའི་གནད། རྡོ་རྗེ་སྙིང་པོའི་ཐེག་པ་མཐར་
ཐུག་གི་དོན་ཉམས་སུ་བླང་བ་ལ་གསུམ་སྟེ། གཞི་གཏན་ལ་དབབ་པ། ལམ་ཉམས་སུ་བླང་བ། འབྲས་བུའི་
གྲོལ་ཚུལ་བསྟན་པའོ། །དང་པོ་ལ་བཞི་སྟེ། གདོད་མ་གཞིའི་གནས་ལུགས། འཁོར་འདས་གཉིས་ཀྱི་བྱུང་ཚུལ།
བག་ཆགས་ལུས་ཀྱི་གྲུབ་ཚུལ། སེམས་དང་ཡེ་ཤེས་ཀྱི་གནས་ཚུལ་ལོ། །དང་པོ་ནི། འཁོར་འདས་གང་དུའང་
མ་གྲུབ་པའི་སྔོན་རོལ་ན། ཆོས་ཀྱི་དབྱིངས་སྟོང་གསལ་འགགས་པ་མེད་པའི་ངོ་བོ་ཉིད་སྐུ་གསུམ་འདུ་འབྲལ་

མེད་པའི་འབྱུང་གནས་ཆེན་པོར་བཞུགས་ཏེ། ངོ་བོ་སྟོང་པ་ནམ་མཁའ་ལྟ་བུ་དང༌། རང་བཞིན་གསལ་བ་ཉི་ཟླ་
ལྟ་བུ་དང་ཐུགས་རྗེའི་གདངས་འཆར་སྒོ་མ་འགགས་པ་མེ་ལོང་གཡའ་དག་པའི་ངོས་ལྟ་བུ། སོ་སོ་མ་ཡིན་ཐ་མི་
དད་པའི་རང་བཞིན་གཅིག་དང་དུ་མ་མེད་པའི་གནས་ལུགས་ཆེན་པོ། རྟོགས་ན་མྱ་ངན་ལས་འདས་པའི་གྲོལ་
གཞི་བྱེད་ཅིང་། མ་རྟོགས་ན་འཁོར་བའི་འཁྲུལ་གཞིར་གནས་ཏེ། ཀུན་གསལ་ལས། མ་བྱུང་མ་སྐྱེས་སྔོན་རོལ་
ན། །ཐོག་མའི་མགོན་པོ་འོད་མི་འགྱུར། །ཀུན་གྱི་འབྱུང་གནས་ཆེན་པོར་གནས། །ཞེས་སོ། །དེས་ནི་སེམས་
ཀྱི་དམ་པ་འོད་གསལ་བ་བདེ་བར་གཤེགས་པའི་སྙིང་པོ་ཞེས་བསྟན་པའོ། །གཉིས་པ་ལ་གཉིས་ལས། ཀུན་ཏུ་
བཟང་པོའི་གྲོལ་ཚུལ་ནི། གཞི་དེ་ལྟ་བུའི་ངང་ལས་ངོ་བོ་སྟོང་པས་གོ་ཕྱེ། རང་བཞིན་གསལ་བས་ཡུལ་སྣང་གི་
རྐྱེན་འོད་ལྔ་ལྷུན་གྲུབ་ཏུ་རང་ཤར། ཐུགས་རྗེ་རིག་པའི་གདངས་དཔྱོད་བྱེད་ཤེས་པ་རང་བྱུང་བའི་ཚེ། མེ་ལོང་
དུ་བྱད་གྱི་གཟུགས་བརྙན་ཤར་བ་རང་སྣང་དུ་སྣང་བ་ལྟར། རང་འོད་གདོད་མའི་ལྷུན་གྲུབ་ལས་ཤར་བར་རང་
ངོ་ཤེས་པས་སྐད་ཅིག་ལ་གདོད་མར་རང་གྲོལ་བ་ཉིད་དེ། ངེས་དོན་འདུ་པའི་རྒྱུད་ལས། རང་བྱུང་དཀྱིལ་འཁོར་
རང་སྣང་ལ། །རང་ངོ་ཤེས་པར་ལྷན་ཅིག་པས། །ལྷན་ཅིག་སྐྱེས་པའི་ཡེ་ཤེས་ཤར། །རང་གསལ་གདོད་མའི་
སར་གྲོལ་ལོ། །ཞེས་པ་དང་། མཚན་བརྗོད་ལས། སྐད་ཅིག་གཅིག་གིས་བྱེ་བྲག་ཕྱེད། །སྐད་ཅིག་གཅིག་གིས་
རྫོགས་སངས་རྒྱས། །ཞེས་སོ། །འཁོར་བའི་བྱུང་ཚུལ་ནི། གཞི་ལས་རང་སྣང་དུ་ཤར་བ་རང་ངོ་མ་ཤེས་པས་
ལྷན་ཅིག་སྐྱེས་པའི་མ་རིག་པས་རྒྱུ་བྱས། རང་ལས་སྣང་ཡང་གཞན་དུ་བཟུང་བས་ཀུན་ཏུ་བརྟགས་པའི་མ་
རིག་པས་རྐྱེན་བྱས། རང་སྣང་འོད་གསལ་གྱི་སྣང་བས་འཁྲུལ་གཞི་བྱས་ཏེ། ཐོག་མར་གཟུགས་མེད། དེ་ནས་
གཟུགས། དེ་ནས་འདོད་པར་རིམ་གྱིས་འཁྲུལ་པར་ཡང་། ཀུན་གསལ་ལས། རང་བྱུང་དཀྱིལ་འཁོར་རང་སྣང་
ལས། །རང་ངོ་མ་ཤེས་ལྷན་ཅིག་པས། །ལྷན་ཅིག་སྐྱེས་པའི་མ་རིག་བྱུང༌། །རང་ལས་གཞན་དུ་བཟུང་བ་ཡིས། །
ཀུན་ཏུ་བརྟགས་པའི་མ་རིག་བྱུང༌། །དེ་ལས་ཁམས་གསུམ་སྲིད་པར་འཁྲུལ། །ཞེས་སོ། །དེའི་ཚེ་ངོ་བོ་སྟོང་པས་
གོ་ཕྱེ་བ་ནི། ཆོས་ཉིད་ཡུལ་གྱི་འཁྲུལ་གཞི། འོད་ལྔའི་སྣང་བས་ཡུལ་ཕྱི་རོལ་སྣོད་ཀྱི་འཁྲུལ་གཞི་དང༌། རྡོས་
བཅས་ལུས་ཀྱི་འཁྲུལ་གཞིའོ། །ཐུགས་རྗེའི་གདངས་རིག་པ་སེམས་ཀྱི་འཁྲུལ་གཞི་གསུམ་དུ་བྱུང་བ་ནི། ཀུན་
གསལ་ལས། དེ་ལས་འཁྲུལ་གཞི་གསུམ་དུ་བྱུང༌། །ཆོས་ཉིད་ཡུལ་གྱི་འཁྲུལ་གཞི་དང༌། །འོད་ལྔ་ལུས་ཀྱི་འཁྲུལ་
གཞི་དང༌། །རིག་པ་སེམས་ཀྱི་འཁྲུལ་གཞིའོ། །ཆོས་ཉིད་ཡུལ་གྱི་འཁྲུལ་གཞིར་འཐད། །རིགས་མེད་སྟོང་པ་
ཆོས་མཐུན་ཕྱིར། །འོད་ལྔ་ལུས་ཀྱི་འཁྲུལ་གཞིར་འཐད། །ཁ་དོག་སྣང་བར་ཆོས་མཐུན་ཕྱིར། །རིག་པ་སེམས་

ཀྱི་འཁྲུལ་གཞིར་འཐད། །རིག་ཙམ་རིག་པས་ཆོས་མཐུན་ཕྱིར། །ཞེས་སོ། །གསུམ་པ་བག་ཆགས་ལུས་ཀྱི་གྲུབ་
ཚུལ་གཟུགས་མེད་རྣམས་ནི་ཏིང་ངེ་འཛིན་ཡིད་ཀྱི་ལུས་ཅན་མིང་བཞིའི་ཕུང་པོ་ལ་སེམས་ཀྱི་རྒྱུད་བརྟེན་པའོ། །
གཟུགས་ཁམས་པ་རྣམས་ནི་འོད་ལྔ་སྣང་པའི་ལས་ཅན་ལ་སེམས་ཀྱི་རྒྱུད་བརྟེན་པའོ། །འདོད་ཁམས་པ་རྣམས་
ནི་རྡོས་བཅས་ཤ་ཁྲག་གི་ལུས་ལ་སེམས་ཀྱི་རྒྱུད་བརྟེན་པའོ། །དེ་དག་གི་སྲིད་པར་འཕོ་བའི་བར་དོ་ནི། བག་
ཆགས་ཡིད་ཀྱི་ལུས་ཏེ་རྨི་ལམ་ལྟ་བུའོ། །དེ་དག་གི་ནང་ནས་མངལ་སྐྱེས་མིའི་ལུས་ཇི་ལྟར་གྲུབ་པའི་ཚུལ་ནི།
ཀུན་གསལ་ལས། དང་པོ་ལུས་ཆགས་མིག་ནས་བཟུང༌། །མིག་གཉིས་ལྟེ་བར་འབྲེལ་བ་ལས། །དེ་ནི་རྩ་ཡི་
མདུད་པར་གྱུར། །དེ་ལས་ལུས་བྱིངས་སྐྱེས་པ་ཡིན། །ཞེས་པས། དང་པོར་ཕ་མའི་ཐིག་ལེ་དཀར་དམར་གཉིས་
ལུས་ལེན་པ་བར་དོ་ནས་དྲི་ཟ་ཉེ་བར་འཇུག་པའི་རླུང་སེམས་གཉིས་ཏེ་བཞི་འདུས་ནས་ཞག་བདུན་ཕྲག་དང་
པོར་མེར་མེར་པོ་ཉུང་འབྲུ་སུམ་ཆ་ཙམ་གྱི་དབུས་སུ་རྩ་མདུད་གྲུ་གསུམ་ཆགས་པའི་དབུས་སུ་མིག་ཆུང་གཉིས་
ཆགས་སོ། །གཉིས་པར་ནུར་ནུར་པོར་གྱུར་དུས་སྙིང་གའི་འོད་གསལ་ལ་བརྟེན་པའི་རྩ་ནང་ནས། ཕྱོགས་བཞིའི་
རྩ་འདབས་བཞི་ཆགས་པའི་ཤར་རྩའི་ནང་དུ་ཁྲག་གི་དྭངས་མ་རྟ་རྔ་རྒྱར་གཤགས་པའི་ཆ་ཙམ་ཆགས་སོ། །གསུམ་
པ་ལྟར་ལྟར་པོར་གྱུར་དུས། ལྷོའི་རྩ་ནང་དུ་ཤའི་དྭངས་མ་ཆགས་སོ། །བཞི་བ་གོར་གོར་པོར་གྱུར་དུས་ནུབ་
རྩའི་ནང་དུ་དྲོད་ཀྱི་དྭངས་མ་ཆགས་སོ། །ལྔ་པ་ཁྲང་གྱུར་ཏེ། བྱང་རྩའི་ནང་དུ་དབུགས་ཀྱི་དྭངས་མ་ཆགས་སོ། །
དེ་ཡང་ནམ་མཁའ་ནི་ཀུན་ཁྱབ་སྟེ། དབུགས་ཀྱི་རྩ་སྦུབས་སྟོང་པ་དང་ལྔ་ནི་ལུས་ཀྱི་འབྱུང་བ་ལྔའི་དྭངས་མ་
ལས་ལུས་བསྐྱེད་པ། གནས་པ། འཇིགས་པ་ཐམས་ཅད་ཀྱི་རྟེན་དང༌། རླུང་ལྔ་དང༌། ཉོན་མོངས་པ་ལྔ་དང༌།
ཡེ་ཤེས་ལྔའི་རྟེན་བྱེད་པ་ཡིན་ནོ། །དྲུག་པ་ཁྱབ་འཇུག་ཉ་ལྟ་བུ་སྟེ། དེའི་དབུས་སུ་རྩ་གསུམ་འཁོར་ལོ་བཞི་
ཆགས་སོ། །དེ་ཡང་དབུ་མ་མཐིང་ག གཡས་རོ་མ་དཀར་བ། གཡོན་རྐྱང་མ་དམར་བ་གསུམ་ཀ་བའི་ཚུལ་ལས་
གྱེས་པའི་རྩ་འཁོར་ལོ་ལྟར་གཡས་བསྐོར་ནས་ལུས་ཀྱི་ནང་དང༌། ཕྱིའི་འདབ་མར་ཆགས་པ་དྲ་བ་འབྲེལ་བ་ལྟ་
བུ་སྡེ་ཚན་བཞི་ལས་སྤྱི་བོ་བདེ་ཆེན་གྱི་འཁོར་ལོ་ན་རྩ་འདབ་སུམ་ཅུ་རྩ་གཉིས། མགྲིན་པ་ལོངས་སྤྱོད་ཀྱི་འཁོར་
ལོ་ན་བཅུ་དྲུག སྙིང་ག་ཆོས་ཀྱི་འཁོར་ལོ་ན་བརྒྱད། ལྟེ་བ་སྤྲུལ་པའི་འཁོར་ལོ་ན་དྲུག་ཅུ་རྩ་བཞིའོ། །ཀུན་གསལ་
ལས། ལུས་ཀྱི་རྒྱ་མདུད་རྩ་ཡི་འཁོར་ལོ་བཞི། །འཁོར་ལོ་དྲ་བ་བཞིན་དུ་མང་འབྲེལ་ཡང༌། །མཆོག་ཏུ་དྲང་བ་
ལུས་ཀྱི་ཀ་བའི་ཚུལ། །སྐུ་གསུམ་བསྐྱེད་པའི་ཡེ་ཤེས་རྩ་གསུམ་གནས། །ཞེས་སོ། །དེའི་རྩ་གསུམ་གྱི་ནང་ན།
ཨོཾ་ཨཱཿཧཱུྃ་གསུམ་གནས་པས་མ་དག་པའི་དུས་སུ་སྒོ་གསུམ་དང་དུག་གསུམ་གྱི་རྟེན་བྱེད་པས་ཁམས་གསུམ་གྱི་

ལས་གསོག་གོ །དག་པའི་དུས་སྐུ་གསུམ་གྱི་རྟེན་བྱེད་དོ། །རོ་མ་ནས་ཞེ་སྡང་གི་ཆ་ལས་གསལ་བ་ཐབས་
བསྐྱེད་པ། རྐྱང་མ་ནས་འདོད་ཆགས་ཀྱི་ཆ་ལས་བདེ་བ་ཤེས་རབ་རྫོགས་པ། ཀུན་དྷར་མ་ནས་གཏི་མུག་གི་ཆ་
ལས་མི་རྟོག་པ་ཟུང་འཇུག་གཉིས་སུ་མེད་པའི་ཡེ་ཤེས་འཆར་བའི་གཞི་བྱེད་དོ། །འཁོར་ལོ་བཞི་པོས་སྐུ་བཞི་
ཡེ་ཤེས་ལྔའི་རྟེན་བྱེད་དོ། །དེ་དག་གི་དབུས་ན་དག་བྱེད་ཡེ་ཤེས་ཀྱི་ཡི་གེ་ༀ་ཨཱ་ཧཱུྃ་སྭཱ་ཧཱ་གནས་སོ། །དེ་ཡང་སྤྱི་
བོར་ༀ། མགྲིན་པར་ཨཱཿ སྙིང་གར་ཧཱུཾ། ལྟེ་བར་སྭཱ། གསང་གནས་བདེ་སྐྱོང་གི་འཁོར་ལོ་བསྣན་ན་ལྔ་ཡོད་
པས་ཧཱ་གནས་སོ། །རྩ་དེ་དག་ན་རླུང་ཡང་གསུམ་སྟེ། རྩ་བའི་རླུང༌། ཡན་ལག་གི་རླུང༌། ལས་བྱེད་པའི་རླུང་ངོ༌། །
དང་པོ་ནི། སྙིང་གའི་རྩ་བའི་རྩ་བཞི་དབུས་དང་ལྔ་ན་སྲོག་རླུང་དབུས་སུ། ཁྱབ་བྱེད་ཤར་དུ། རྫོགས་བྱེད་ལྷོ་རུ།
མེ་མཉམ་ནུབ་ཏུ། སྐྱོད་བྱེད་བྱང་དུ་གནས་པ་ནི། དུག་ལྔ་ཡེ་ཤེས་ལྔ་ཡི་རླུང་ལྔའོ། །ཡན་ལག་གི་རླུང་ལྔ་ལས་
གྱེས་པའི་རྩའི་འཁོར་ལོ་རྣམས་ནས་འགྱུ་བ་ཆེ་ཆུང་གཉིས་སོ། །རྒྱུད་འགའ་ཞིག་ལས། གྱེན་རྒྱུ། ཐུར་སེལ།
མཉམ་གནས་གསུམ་ནི་འགྱུ་བ་ཆེན་པོ་ཡིན་ལ། ཉིན་ཞག་ཕྲུགས་གཅིག་ལ་རླུང་ཉི་ཁྲི་ཆིག་སྟོང་དྲུག་བརྒྱ་རྒྱུ་བ་
ནི། འགྱུ་བ་ཆུང་བར་བཤད་དོ༌། །གྱེན་རྒྱུ་སྟོད་ན་གནས་ཏེ་དབུགས་འགྲོ་འོང་གི་ལས་བྱེད། ཐུར་སེལ་སྨད་ན་
གནས་ཏེ་ཟག་པ་འདོར་བ་ལ་སོགས་པའི་ལས་བྱེད། མཉམ་གནས་བར་ན་གནས་པས་ཟས་ཀྱི་དྭངས་སྙིགས་
འབྱེད་པར་བྱེད་དོ། །ལས་བྱེད་པའི་རླུང་ལྔ་ལས། འདེགས་བྱེད་ཀྱི་རླུང་ཚིགས་བཞིན་གནས་པས་ཤ་རུས་ཀྱི་
སྟོབས་བསྐྱེད། འགྲོ་འདུག་བརྐྱང་བསྐུམ་གྱི་ལས་བྱེད་དོ། །སྐྱེད་བྱེད་ཀྱི་རླུང་སྨིན་ཕྲག་ན་གནས་པས་ཁྲག་
དང་ཆུ་སེར་གྱི་སྟོབས་བསྐྱེད་དོ། །མེ་མཉམ་གྱི་རླུང་ཕོ་བར་གནས་པས་ཟས་འཇུ་བར་བྱེད། དྭངས་སྙིགས་
འབྱེད་པའི་རླུང་སྟེང་འོག་གི་སྒོ་གཉིས་ན་གནས་པས་ཟས་སྐོམ་སོ་སོར་ཕྱེ་ནས་དྲི་ཆེན་དྲི་ཆུ་ཐ་དད་དུ་འབབ་པའི་
ལས་བྱེད། ལས་ཀྱི་རླུང་སྙིང་ག་ན་རིག་པ་དང་དབྱེར་མེད་གདངས་ཀྱི་ཚུལ་དུ་གནས་པས་རྣམ་རྟོག་གཟུང་
འཛིན་དུ་འཆར་བར་བྱེད་དོ། །རྩ་དེ་དག་ན་གནས་པ་ཁམས་བྱང་ཆུབ་ཀྱི་སེམས་ལ་རོ་མ་ནས་ཟླ་བ་ཧཾ་ཐུར་
དུ་ལྟེ་བ་ལས་བབས་པས། སྤྱིར་ལུས་ཟུང་ཀུན་བསྐྱེད། ཁྱད་པར་དུ་ཀླད་པ་དང་རྐང་མར་ཚིལ་དང་རུས་པ་
བསྐྱེད་དོ། །རྐྱང་མ་ནས་ཉི་མ་ཨ་ལས་འབབ་པས་ཀྱང་ཤ་ཁྲག་ཆུ་སེར་པགས་པ་སྐྲ་དང་བ་སྤུ་བསྐྱེད་དོ། །
དབུ་མ་ནས་དྭངས་མའི་དྭངས་མ་ཀུན་ཁྱབ་དྭངས་ལ་འོད་གསལ་གྱི་ཐིག་ལེ་འཆར་ཞིང་གནས་པར་འདོད་དོ།
བུད་མེད་ལ་རོ་རྐྱང་གོ་ལྡོག་ནས་འབབ་པོ། །ཨ་དམར་པོ་བདེ་སྐྱོང་འཁོར་ལོ་ནས་མགོ་ཡར་བསྟན་ལྀ། ཧཾ་

དཀར་པོ་བདེ་ཆེན་འཁོར་ལོ་ནས་མར་བསྟན་ནས་རྩ་གསུམ་གྱི་ནང་དུ་ལྟེ་བར་གནས་སོ། །ཁྱད་པར་དུ་དབུ་
མའི་དབུས་ན་འོད་གསལ་མཆོག་ཏུ་མི་འགྱུར་བའི་རྩ་སྙིང་དབུས་ཀྱི་དྭངས་མ་ཆེན་པོའི་རྟེན་དང་འབྲེལ་བ་ལས།
མིག་གཉིས་ལ་ཟུག་པར་གནས་སོ། །ཞག་བདུན་ཕྲག་བདུན་པ་ལ། ཁྱབ་འཇུག་རུས་སྦལ་གྱི་རྣམ་པ་ལྟ་བུ་མའི་
འཁྱིད་གང་བའོ། །བརྒྱད་པ་ལ་མཐོ་གང་བ་ནས་སུམ་བཅུ་རྩ་དྲུག་གི་བར་དུ་ལུས་ཆེར་རྒྱས་ཤིང་བཙའ་བར་
བྱེད་དོ། །དེའི་དུས་སུ་ཟླ་བ་དགུ་ངོ་བཅུས། ས་བཅུ་རྫོགས་ནས་སྤྲུལ་པའི་སྐུ་ཕྲུ་མའི་ཆོས་གོས་དང་བཅས་ཤིང༌།
ཨ་ཧཾ་གི་སྒྲ་དང་བཅས་པ་རང་བྱོན་པ་ནི། ལུས་གྲུབ་ཚུལ་ལོ། ། ། །བཞི་པ་སེམས་དང་ཡེ་ཤེས་ཀྱི་གནས་
ཚུལ་ལ་གཉིས་ལས། དང་པོ་ཡེ་ཤེས་ཀྱི་གནས་ཚུལ་ནི། དེ་ལྟར་ལུས་གྲུབ་དུས་ཡེ་ཤེས་ཀྱང་སྙིང་ག་འོད་གསལ་
གྱི་རྩ་ནང་ན་དངས་མ་ཡུངས་འབྲུ་ཙམ་ལ་བརྟེན་པ་སྡོང་པོ་སྣུམ་ཅན་ལ་མར་མེ་སྦར་བ་ལྟར་གནས་པའི་འོད་
གདངས་ཀྱིས། འཁོར་ལོ་བཞི་འམ། ལྔའི་གནས་སུ་ཁྱབ་པར་གནས་ཤིང༌། མིག་གཉིས་སུ་ཟུག་པ་དར་དཀར་
གྱི་སྐུད་པ་ལྟ་བུའི་རྩའི་ནང་ནས་ཕྱིར་དངོས་སུ་རང་འོད་མཐོང་བའི་གདངས་འཆར་རོ། །དེའང་སྙིང་གའི་འོད་
གསལ་ནི་སྐུ་དང་ཡེ་ཤེས་འདུ་འབྲལ་མེད་པའི་དགོངས་པ་རང་ལ་གནས་པས་འགྲོ་བ་ཀུན་ལ་ཡེ་ནས་ཁྱབ་པ་
སྟེ། དཔལ་ཕྲེང་གི་མདོ་ལས་བདེ་གཤེགས་སྙིང་པོས་འགྲོ་ཀུན་ཡོངས་ལ་ཁྱབ། །ཅེས་པ་དང༌། བརྟག་གཉིས་
ལས། ལུས་ལ་ཡེ་ཤེས་ཆེན་པོ་གནས། །ཞེས་པ་དང། དོ་ཧ་ལས། མཁས་པ་ཐམས་ཅད་བསྟན་བཅོས་འཆད་
པ་ཡིས། །ལུས་ལ་ཡེ་ཤེས་ཡོད་པར་མ་རྟོགས་སོ། །ཞེས་པ་དང༌། སྙིང་པོའི་མདོ་ལས། སེམས་ཅན་ཀུན་གྱི་
ལུས་ཀྱི་ནང་ན་དེ་བཞིན་གཤེགས་པའི་སྙིང་པའི་ཐོག་མ་ཇི་ལྟ་བ་ལས་མ་གཡོས་པར་གནས་སོ། །ཞེས་སོ། །
ཇི་ལྟར་གནས་ན། ངོ་བོ་སྟོང༌། རངབཞིན་གསལ། ཐུགས་རྗེས་རིག་པའི་སྙིང་པོ་ཅན། སྐུ་གསུམ་འདུ་འབྲལ་
མེད་པ་བུམ་ནང་གི་མར་མེ་ལྟར་སྙིང་དབུས་འོད་ལྔའི་ཀློང་ན་རིགས་ལྔ་ཚོམ་བུའི་དཀྱིལ་འཁོར་དུ་གནས་ཏེ།
ཀུན་གསལ་ལས། ཙིཏྟ་རིན་ཆེན་གཞལ་ཡས་ན། །སྐུ་ནི་ཆ་ཕྲ་ཏིལ་འབྲུ་ཙམ། །འོད་ལྔའི་ཀློང་ན་རྫོགས་པར་
བཞུགས། །ཞེས་པ་དང༌། ཐིག་ལེ་འདུས་པ་ལས། སེམས་ཅན་དྲན་བྱེད་ཙིཏྟའི་དཀྱིལ། །ཆོས་གསུམ་ཉིད་ཀྱི་
ངོ་བོར་གནས། །ཞེས་སོ། །ཆོས་གསུམ་ནི། ངོ་བོ་རང་བཞིན་ཐུགས་རྗེ་སྟེ་དཔེ་རྨ་བྱའི་སྒོ་ང་ལྟ་བུའོ། །དབྱིབས་
ཟླུམ་ལ་དྭངས་པ་ནི་ངོ་བོ་སྟོང་པ་ཆོས་སྐ། ཆུ་རིས་འོད་ལྔར་གསལ་བ་རང་བཞིན་གསལ་བ་ལོངས་སྐ། སྙིང་པོ་
རིག་པ་ནི་ཐུགས་རྗེའི་གདངས་མ་འགགས་པར་འཆར་པ་སྤྲུལ་པའི་སྐུ་མཚོན་བྱེད་དེ། དུར་ཁྲོད་ཕུང་པོ་འབར་
བ་ལས། ངོ་བོ་རང་བཞིན་ཐུགས་རྗེ་སྟེ། །དཔེར་ན་རྨ་བྱའི་སྒོ་ང་བཞིན། །དབྱིབས་ཟླུམ་དྭངས་པ་ཆོས་སྐུ་སྟེ། །

ཆུ་རིས་འོད་ལྔ་ལོངས་སྤྱོད་རྫོགས། །རྨ་བྱའི་ཕྲུག་གུ་སྤྲུལ་སྐུ་ཉིད། །མཚོན་བྱེད་དཔེ་རུ་བསྟན་པ་ཡིན། །ཞེས་
སོ། །དེ་ཡང་སྙིང་ནང་གི་ཞི་བ་རིགས་ལྔའི་གདངས་སྤྱི་བོ་ན་ཁྲོ་བོ་རིགས་ལྔར་ཤར་བའོ། །སྙིང་ནས་མིག་ཏུ་
འབྲེལ་བར་རྩ་ཤེལ་གྱི་སྐུ་གུ་ཅན་ལ་སྣང་བ་ནི། ཐིག་ལེ་འདུས་པ་ལས། རྩ་ཡི་རྒྱལ་པོ་ཤེལ་གྱི་སྦུ་གུ་ཅན། །ཉི་
མ་ཟླ་བའི་ནང་དུ་ཟུག་ནས་གནས། །ཞེས་སོ། །དེ་ལས་འོད་སྣང་ཤར་བ་ཡང་ཡེ་ཤེས་ཀྱི་གདངས་ཏེ་ལམ་རྩ་
ནས་འཐོན་པའོ། །ཀུན་གསལ་ལས། རིན་ཆེན་རྒྱ་མཚོར་འབྲེལ་བ་ནི། །དཀར་འཇམ་ཁོག་པ་སྟོང་པའི་རྩ། །
ཐིག་ལེ་ཁྲག་གིས་མ་གོས་པ། །ཡེ་ཤེས་ཆེན་པོ་ཀུན་ཏུ་རྒྱུ། །དེ་ནི་ཡེ་ཤེས་ལམ་དུ་བཤད། །ཅེས་སོ། །དེ་ཡང་
སྒྲོན་མ་ལྔར་དབྱེ་ན། སྙིང་ནི་ཙིཏྟ་ཤའི་སྒྲོན་མའོ། །དེ་ན་གནས་པའི་རིག་པ་ནི་གནས་ལུགས་གཞིའི་སྒྲོན་མའོ། །
སྙིང་ནས་མིག་ཏུ་འབྲེལ་བའི་རྩ་ནི་དཀར་འཇམ་རྩའི་སྒྲོན་མའོ། །མིག་གི་ཨ་འབྲས་ནི་འོད་གསལ་གྱི་གཟུགས་
བརྙན་འཛིན་པས་རྒྱང་ཞགས་ཆུའི་སྒྲོན་མའོ། །འོད་གསལ་མི་གཡོ་བ་ལས་སྐྱེས་པའི་ཏིང་ངེ་འཛིན་ནི་འོད་གསལ་
ཡེ་ཤེས་ཀྱི་སྒྲོན་མའོ། །ཐིག་ལེ་གསང་སྐོར་གཞན་ལས་སྒྲོན་མ་བཞིར་གསུངས་ཀྱང་། འདིར་ཉམས་སུ་ལེན་པ་
བླ་ན་མེད་པ་དང་མཐུན་པས་ལྔར་བྱུང་བའོ། །ཡེ་ཤེས་རང་སར་གནས་པ་ངོས་ཟིན་ནས་བསྒོམས་པས་གདོད་
མའི་སར་གྲོལ་བར་བྱེད་པའོ། །མདོར་དྲིལ་བས་ཡེ་ཤེས་ཀྱི་ངོ་བོ་ནི། སེམས་ཉིད་འོད་གསལ་བ་སྐུ་དང་ཡེ་ཤེས་
ཀྱི་རང་བཞིན། གནས་ནི་སྙིང༌། ལམ་ནི་རྩ། སྒོ་ནི་མིག ཡུལ་ནི་ནམ་མཁའ། བྱེད་ལས་ནི་གདོད་མར་གྲོལ་
བའོ། །གཉིས་པ་སེམས་ཀྱི་ངོ་བོ་ནི། ཡེ་ཤེས་ཀྱི་གདངས་ལས་ཤར་བའི་རྩལ་མ་དག་པ་གཟུང་འཛིན་གྱི་རྟོག་
པ་ཚོགས་བརྒྱད་བག་ཆགས་སྣ་ཚོགས་པའི་ཀུན་གཞི་ལ་བརྟེན་པ་རྣམས་སོ། །གནས་ནི་སྙིང་ནས་གློ་བར་རྩ་
གྲོ་སོག་གི་སྦུ་གུ་ཙམ་དང་འབྲེལ་བ་ལས་རླུང་གཡོ་བས། རིག་པའི་གདངས་ཁུར་བ་སྒོ་སོ་སོ་ལ་ཤར་དུས་རྟོག་
དཔྱོད་དུ་སྐྱེས་པས་གློ་བའོ། །རླུང་ནི་རྟ་ལོང་བ་རྐང་ཅན་དང་འདྲ་བ་ལ། རིག་པའི་གདངས་མི་འཕྱེ་བོ་མིག་
ཅན་ལྟ་བུས་ཞོན་ནས་འདྲེས་པས་ཡུལ་སྣ་ཚོགས་ལ་འཕྲོ་བའོ། །ལམ་ནི་སྙིང་ནས་གློ་བར་འབྲེལ། གློ་བ་ནས་
སྒོ་སོ་སོ་ལ་འབྲེལ་བའི་རྩའོ། །སྒོ་ནི་དབུགས་ཕྱི་ནང་དུ་རྒྱུ་བའི་སྒོ་ཁ་སྣ་ཡུལ་ལ་འཆར་བའི་སྒོ་མིག་རྣ་བ་སྣ་ལྕེ་
ལུས་རྣམས་སོ། །ཡུལ་ནི་གཟུགས་སྒྲ་དྲི་རོ་རེག་གོ །བྱེད་ལས་ནི་ཉོན་མོངས་སུ་ཤར་བས་འཁོར་བའི་འཁྲུལ་
སྣང་རྒྱུ་འབྲས་བསྐྱེད་དོ། །སེམས་ཀྱི་འཆར་གཞིའི་ངོ་བོ་ནི་ཡེ་ཤེས་ཡིན་ཡང་རྩལ་གྱི་ངོ་བོ་གཟུང་འཛིན་དུ་ཤར་
བས་སེམས་ཞེས་བྱའོ། །སེམས་འགགས་དུས་ཡེ་ཤེས་རང་ངོ་གསལ་བས་རྣམ་པར་མི་རྟོག་པའི་ཡེ་ཤེས་ཞེས་
བརྗོད་དོ། །འདིའི་ངོ་བོ་ཤེས་པར་བྱ་བ་ཉིད། དུར་ཁྲོད་ཕུང་པོ་འབར་ཁ་ལས། སེམས་ཀྱི་ངོ་བོ་ཡེ་ཤེས་ཏེ། །དེ་

ལ་གཟུང་འཛིན་རྩལ་དུ་ཤར། །དབུགས་ལ་རྟ་བྱས་རྐྱེན་དང་འཕྲད། །གནས་ནི་རླུང་ཅན་གྲོང་ན་གནས། །
ལམ་ནི་མགྲིན་པ་དག་ཏུ་རྒྱུ། །སྒོ་ནི་འདོད་པའི་སྒོ་ལྔར་ཤར། །རྐྱེན་ནི་རྟོག་པ་སྣ་ཚོགས་སྐྱེ། །ལས་ནི་གཟུང་
འཛིན་འཁོར་བ་བྱེད། །ཅེས་སོ། །དེ་ཡང་སེམས་ཀྱི་རྩ་བ་བཅད་ན་ཡེ་ཤེས་ལ་ཐུག་པས། སྟོང་གསལ་སྤྲོས་པ་
དང་བྲལ་བར་འཆར་བའི་གནད་དེ་ཡིན་ནོ།།ཡུལ་ལ་འཆར་དུས་ཀྱི་གདངས་དེའི་འགྱུ་ཆ་ནི་སེམས་ཡིན་ལ།
རིག་ཆ་ནི་ཡེ་ཤེས་ཡིན་ཏེ། རིག་ཆ་དེ་དང་ཡེ་ཤེས་གཉིས་དབྱེར་མེད་པས་གཅིག་དང་ཐ་དད་མེད་པ་སྟེ། ཀུན་
གསལ་ལས། སེམས་དང་ཡེ་ཤེས་རྣམ་པ་གཉིས། །གཅིག་མིན་ཐ་དད་མ་ཡིན་ཏེ། །དབྱེ་ན་རབ་ཏུ་དཀའ་བའི་
ཆོས། །སེམས་ནི་ཡེ་ཤེས་རྩལ་ཡིན་ཏེ། །སེམས་ཀྱི་གཞི་མ་ཡེ་ཤེས་ཡིན། །དེས་ན་སེམས་དང་ཡེ་ཤེས་གཉིས། །
གཅིག་པ་དང་ནི་ཐ་དད་ལས། །གྲོལ་དང་མ་གྲོལ་ཞེས་བྱའོ། །ཞེས་སོ། །མདོར་ན་སེམས་ཀྱི་གནས་གློ་བ། སྒོ་
རྩ་དང་དབང་པོ་ལྔ། ཁ་སྣ་དང་བཅས་པ། ལམ་རྩ། ཡུལ་ཚོགས་དྲུག བྱེད་ལས་འཁྲུལ་སྣང་ངོ༌། །སྙིང་ནང་གི་
རིག་གདངས་ཡེ་ཤེས་ཀྱི་རླུང་གིས་བསྐྱོད་པས་འོད་གསལ་དུ་ཤར་བ། རང་རིག་མྱ་ངན་ལས་འདས་པར་གྲོལ་
བའི་ལམ་དུ་ཤར་བ་དང༌། སྙིང་ནང་གི་རིག་གདངས་ལས་ཀྱི་རླུང་གིས་བསྐྱོད་པའི་རྟ་བྱས་པའི་རྩལ་རྟོག་པར་
ཤར་བ། མ་རིག་པས་འཁོར་བར་འཁྲུལ་པའི་ལམ་དུ་ཤར་རོ། །བདེན་གཉིས་ལས། སེམས་དང་སེམས་བྱུང་
ཁམས་གསུམ་པ། །སྒྲོ་བཏགས་རྣམ་པ་ཅན་རྟོག་ཡིན། །ཞེས་པ་དང༌། ཁ་ཅིག་ལས་སེམས་འགགས་དགོས་
པར། འཇུག་པ་ལས། སེམས་འགགས་པ་དེ་སྐུ་ཡིས་མངོན་སུམ་མཛད། །ཅེས་འབྱུང་སྟེ། གནས་སྐབས་སུ་མི་
རྟོག་པ་རང་རིག་གི་སྐུས་མངོན་དུ་མཛད་པས། ལམ་འོད་གསལ་དུ་ཤར་ལ། མཐར་ཐུག་སྐུ་དང་ཡེ་ཤེས་འདུ་
འབྲལ་མེད་པ་ཆོས་ཀྱི་སྐུའི་མངོན་སུམ་དུ་མཛད་པས་མྱ་ངན་ལས་འདས་པའི་ཡོན་ཏན་རྫོགས་པ་ཡིན་ནོ། །
དེས་ན་སེམས་དང་ཡེ་ཤེས་ཕྱེད་པ་གལ་ཆེའོ། ། ། །
༈ དོན་གཉིས་པ་ལམ་ཉམས་སུ་བླང་བ་ལ་གཉིས་ཏེ། ཚེ་འདིར་ཉམས་སུ་བླང་བ་སེམས་དང་ཡེ་ཤེས་ཀྱི་དབྱེ་
བ་དང༌། བར་དོར་འཆར་བ་ལྷུན་གྲུབ་འོད་གསལ་གྱི་རིམ་པའོ། །དང་པོ་ལ་གཉིས་ཏེ། སེམས་རང་གསལ་
འཛིན་མེད་དུ་ཉམས་སུ་བླང་བ་དང༌། ཡེ་ཤེས་འོད་གསལ་ལྷུན་གྲུབ་ཏུ་ཉམས་སུ་བླང་བའོ། །དང་པོ་ནི། ཚོགས་
དྲུག་ཡུལ་ལ་འཆར་བའི་རིག་པ་ཉིད་ཀྱི་སྟེང་དུ་ཅེར་གྱིས་བལྟས་ལ། ཐུགས་ཕྲད་འཛིན་མེད་དུ་ཕྱམ་གྱིས་ལྷོད་
ནས་བཞག་པས། རིག་རྩལ་འཕྲོ་བ་རང་སར་གྲོལ་ནས། བདེ་གསལ་མི་རྟོག་པའི་ཉམས་དང་བཅས་པ་ཁོང་
ནས་འཆར་བའོ། །དེ་ཡང་འཕྲོ་ཐོག་ཏུ་བཞག་པས་རྟོག་མེད་དུ་གནས་དུས་རིག་གདངས་རླུང་དང་བྲལ་ཏེ། སྙིང་

གའི་འོད་གསལ་དུ་རང་གནས་ལ་སོང་བས། སེམས་ཡེ་ཤེས་སུ་གྲོལ་བས་སེམས་ཉིད་གདོད་མར་གནས་པ་
ཞེས་བྱའོ། །དེ་ཉིད་གོམས་པས་ཉོན་མོངས་ཡེ་ཤེས་སུ་གྲོལ་ནས་འོད་གསལ་གདོད་མར་རྫོགས་པ་ཞེས་བྱའོ། །
ཉམས་ཀྱང་བདེ་བ། གསལ་བ། རྣམ་པར་མི་རྟོག་པའི་ངར་དང་བཅས་པ་དུ་མ་འཆར་རོ། །གཉིས་པ་ནི། མུན་
ཁང་ངམ། སྣང་བ་ལ་སྐྱིལ་མོ་ཀྲུང་ངམ། ཙོག་པུར་འདུག་སྟེ། མིག་བར་སྣང་ལ་ཁྲུ་གང་ཙམ་ལ་སེམས་གཟུང་
ལ། རླུང་རབ་ཏུ་དལ་བས་རྒྱུ་བ་མི་ཚོལ་བར་བྱས་ཏེ། ཡིད་བར་སྣང་ལ་གཏད་ནས་ཅི་ཡང་མི་སེམས་པར་ཁྲིས་
སེ་གཉུག་མའི་ཡིད་རྫོགས་པ་ཆེན་པོར་གློད་ལ་བསྒོམ་མོ། །དེ་ཡང་མུན་ཁང་ཡིན་ན། དུ་བ་དང་། སྨིག་རྒྱུ་དང་།
འཇའ་ཚོན་དང༌། གློག་དང༌། ཐིག་ལེ་དང༌། ལྷ་སྐུར་སྣང༌བ་མཐོང༌ལ། སྣང༌བ་ཡིན་ན་འཇའ་དང༌། ཐིག་ལེ་
དང༌། དྲ༌བ༌དང༌། དྲ༌བ་ཕྱེད༌པ་དང༌། པདྨ་དང༌། མཆོད་རྟེན་དང༌། སྐུ་གཟུགས་ལ་སོགས་པ་འཆར་བའོ། །
འདི་དག་ཤར་དུས་མིག་མི་འགུལ་བས། སེམས་དེ་ཉིད་ལ་གཏད་དེ་མ་ཡེངས་པར་བསྒོམས་པས། སྟོང་གསལ་
རང་བྱུང་གི་ཡེ་ཤེས་སྤྲོས་པའི་མཐའ་དང་བྲལ་བ་ཁོང་ནས་འཆར་རོ། །དེ་དུས་བདེ་གསལ་མི་རྟོག་པའི་ཉམས་
ཀྱང་ཚད་མེད་པ་འབྱུང་སྟེ། དགའ་བའི་ཞེན་འཛིན་མི་བྱའོ། །སྣང་བ་འདི་དག་ནི་སྙིང་ནང་ནས་འོད་གསལ་གྱི་
གདངས་ཕྱིར་སྣང་བ་སྟེ། སུས་མཐོང་བ་དེ་དག་ཁམས་བདེ་གཤེགས་སྙིང་པོའི་དོན་མཐོང་བས་འོད་གསལ་ཡེ་
ཤེས་ལ་རེག་པ་ཞེས་བྱའོ། །དེ་སྐད་དུ་ཡང༌། མཚན་བརྗོད་ལས། འོད་ཆེན་རྣམ་པར་སྣང་བར་བྱེད། །ཡེ་ཤེས་
སྣང་བ་ལམ་མེ་བ། །འགྲོ་བའི་མར་མེ་ཡེ་ཤེས་སྒྲོན། །གཟི་བརྗིད་ཕུང་པོ་ལྟ་ན་སྡུག །ཅེས་སོ། །དེའང་གཞི་
སྙིང་ནང་ནས་མིག་རྒྱ་མཚོའི་སྒོ་ལས་ནམ་མཁར་སྣང་བ་ཉིད། ཕལ་ཆེན་ལས། གཞི་ནས་རྒྱ་མཚོར་འོད་གསལ་
བས། །ལམ་ལས་ནམ་མཁའི་དཀྱིལ་ན་གསལ། །འོད་ཀྱི་དཀྱིལ་འཁོར་རྣམ་པར་བཀྲ། །ཞེས་སོ། །དེ་ཉིད་ལ་
རྒྱུན་དུ་ཉིན་མཚན་གོམས་པས་སྔར་བས་ཆེས་རྒྱ་ཆེ་ཞིང་ལྷའི་སྐུ་རིགས་ལྔའི་དཀྱིལ་འཁོར་དུ་སྣང་བ་ཡང༌།
གསང་འདུས་ལས། ནམ་མཁའ་དབྱིངས་ཀྱི་དབུས་གནས་པར། །འོད་ཟེར་སྤྲིན་གྱི་ཚོགས་ཆེན་པོ། །སངས་
རྒྱས་འབར་བའི་ཚོགས་དང་ལྡན། །ཡེ་ཤེས་འབར་བས་ཀུན་ལ་ཁྱབ། །ཅེས་པ་དང༌། ཐིག་ལེ་འདུས་པ་ལས།
རང་བྱུང་ཡེ་ཤེས་ཆེན་པོ་ལས། །རང་གདངས་སྣ་ཚོགས་རིགས་ལྔར་སྣང༌། །ཞེས་སོ། །དེ་ལྟ་བུའི་སྣང་བ་ནི་
མངོན་སུམ་འོད་གསལ་གྱི་གནད་དམ་པ་སྟེ། ཀུན་ཏུ་བཟང་པོ་ཆེ་བ་རང་ལ་གནས་པའི་རྒྱུད་ལས། ཤེས་པ་
རང་སྣང་མངོན་སུམ་གནད། །ལེགས་པའི་ཡེ་ཤེས་རང་སྣང་བ། །ཞེས་སོ། །དེ་ནས་སྣང་བ་ཐམས་ཅད་ཀྱི་
འཕེལ་ཟད་དེ། རྡོས་བཅས་འོད་ཕུང་དུ་གྲོལ་བ་ནི། ཀ་དག་ཆོས་ཉིད་ཀྱི་སྣང་བ་ནམ་མཁའ་ལྟ་བུ་སྟེ། ཀུན་

གསལ་ལས། ཆོས་ཉིད་གསལ་བའི་ཡེ་གདངས་ནི། །ནམ་ལངས་ཞོགས་པ་ལྟ་བུའོ། །ཞེས་སོ། །དེ་དག་གི་ཚེ་
སྤྱན་དང་མངོན་ཤེས་དང་རྫུ་འཕྲུལ་འགྲུབ་ཅིང༌། སྣང་ཉམས་གསལ་སྟོང་དང༌། ཤེས་ཉམས་བདེ་གསལ་མི་
རྟོག་པའི་ཚོགས་བརྗོད་ལས་འདས་པ་འབྱུང་ངོ༌། །རིམ་པ་འདི་ཉིད་ཉིན་མཚན་དུ་བརྩོན་པར་བྱའོ། །དེ་ཡང་
སྙན་བརྒྱུད་འདིར་འོད་གསལ་དངོས་སུ་སྣང་བས་གསང་སྐོར་མ་ཡིན་ནམ་སྙམ་ན། མིང་གསང་སྐོར་དུ་བཏགས་
ཀྱང༌། དོན་སྙིང་ཏིག་གི་བཀའ་སྲོལ་དུ་མི་ཉམས་པར་བྱ་བའི་ཕྱིར། སྙན་བརྒྱུད་དུ་བཞག་སྟེ། ལོ་རྒྱུས་ཆེན་མོ་
ལས། བཀའི་སྲོལ་མི་ཉམས་པར་བྱ་བའི་ཕྱིར། ཡི་གེ་མེད་པའི་སྙན་བརྒྱུད་མཚན་དུ་བཏགས་ཏེ། ཞེས་པ་དང༌།
དུང་ཡིག་ཅན་ལས། ཡི་གེ་མེད་པའི་སྙན་བརྒྱུད་འདི་ཉིད་འབྲེལ། །ཞེས་གསུངས་པའི་ཕྱིར། སྙིང་ཏིག་དང་
འབྲེལ་ལོ། །དེའང་སྣང་བ་བཞིའི་འཆར་ཚུལ་ལ་སོགས་པ་གནད་ཆེན་པོ་རྣམས་མེད་པས་ཅུང་རིང་བའི་ཕྱིར་
གསང་སྐོར་དུ་བཏགས་ཀྱང༌། འདི་ནས་སྒོའི་གནད་ལ་སོགས་པས་ཡེ་ཤེས་མིག་ཏུ་སྣང་བ་བསྟན་པའི་ཕྱིར་ཡི་
གེ་ཅན་ལས་འཕགས་སོ། །གཉིས་པ་བར་དོར་འཆར་བ་ལྷུན་གྲུབ་འོད་གསལ་གྱི་རིམ་པ་ལ་གསུམ་སྟེ། སྔོན་
འགྲོ་འབྱུང་བའི་བསྡུ་ཚུལ། དངོས་གཞི་ཡེ་ཤེས་ཀྱི་འཆར་ཚུལ། རྗེས་སྣང་ཞིང་ཁམས་ཀྱི་བགྲོད་ཚུལ་ལོ། །དང་
པོ་ནི། ཆོས་འདིའི་རྩོལ་བ་འབྲིང་སྣང་བ་འོད་གསལ་གྱིས་གང་དུ་བལྟས་པ་ཁྱབ་ཅིང༌། ཇི་ཙམ་མཉམ་པར་
བཞག་པ་དེ་ཙམ་གྱིས་སེམས་གནས་ཀྱི་བསམ་གཏན་དང་ཐམས་ཅད་རང་སྣང་བར་དོའི་གདམ་ངག་དུ་ཤར་བ་
ངོ་ཤེས་པ་རྣམས་འཆི་བའི་ཚེ། སའི་རླུང་ཆུ་རླུང་ལ་ཐིམ་པས། ཁག་གཞི་ས་ལ་ལྷུང་བས་ལུས་ལྕི། ཆུ་རླུང་མེ་
རླུང་ལ་ཐིམ་པས་ཁ་སྣ་སྐམ། མེ་རླུང་རླུང་གི་རླུང་ལ་ཐིམ་པས་དྲོད་མཐའ་ནས་སྡུད། རླུང་གི་རླུང་ནམ་མཁའི་
རླུང་མི་རྟོག་པ་ལ་ཐིམ་པས་ཤེས་པ་མི་གསལ། དུས་དེར་གློ་བའི་ནང་གི་རླུང་སེམས། མི་འཕྱེ་པོ་ལྟ་བུའི་རིག་
གདངས་སྙིང་གར་ཐིམ། རྟ་ལོང་བ་ལྟ་བུའི་རླུང་དེ་ལྷག་མ་མ་ལུས་པ་ལམ་མིད་པ་དཀར་ནག་ནས་ཁ་སྣ་
ཐོན་ཏེ་ཚུར་མ་འདུས་པར་སོང་དུས། སེམས་དང་ཡེ་ཤེས་རྒྱབ་གྱེས་པ་ཞེས་བྱ་སྟེ་ཤི་བ་ཡིན་ནོ། །དེའང་རླུང་
གིས་རིག་གདངས་ཁུར་བའི་ཆ་ལ་སེམས་ཟེར་བས་དེ་མེད་ལ། རིག་པ་དངོས་སྙིང་ནང་ན་གནས་པའི་དུས་སོ། །
དེའི་ཚེ་ཁྲག་རྣམས་དྭངས་མར་འདུས་ཏེ། སྙིང་ནང་དུ་འདུ་དུས། སྙིང་དབུས་ཀྱི་རྩ་འདབ་དབུས་མ་ན་རིག་པ་
མར་མེ་ལྟར་གནས་པ་ལ་ཐིགས་པ་གསུམ་ཕོག་དུས་སྔངས་ཡོད་པས་རྐྱེན་བྱས་ནས་ཕྱིར་འཐོན་པར་འགྱུར་རོ། །
གཉིས་པ་ལ་གསུམ་སྟེ། ཡེ་ཤེས་འོད་གསལ་གྱི་སྣང་བ་ལ་སྒྲ་འོད་ཟེར་གསུམ་གྱི་གནད་ཤེས་པར་བྱ་དང༌།་ལས་
ལྷུན་གྲུབ་ཚོམ་བུའི་དཀྱིལ་འཁོར་ལ་རང་སྣང་ངོ་ཤེས་པར་བྱ་བ་དང༌། རིན་པོ་ཆེ་གསང་བའི་སྦུབས་ལ་གདོད་

མའི་གྲོལ་ས་གཟུང་བའོ། །དང་པོ་ནི། རིག་པའི་ཡེ་ཤེས་སྙིང་ནས་མིག་ཏུ་འབྲེལ་བའི་རྩ་ལམ་ཤེལ་གྱི་སྦུ་གུ་
ཅན་ལས་ཆུའི་སྒྲོན་མར་ཐོན་དུས་མིག་ནས་རྡོ་རྗེ་སེམས་དཔའི་སྣ་ཐག་ཅེས་བྱ་བ་འོད་ལྔའི་སྙེ་ཚོན་སྒྲིལ་བ་ལྟ་
བུ་མིག་གཡས་གཡོན་ནས་འཆར་ཏེ། དེ་ལ་ཤེས་པ་གཏད་ནས་རྟོག་མེད་དུ་བཞག་པས་གོམས་པ་རབ་རྣམས་
ཡར་གྱི་ཟང་ཐལ་དུ་གྲོལ་བར་འགྱུར་རོ། །མ་གྲོལ་ན་དེ་ལས་འོད་གསལ་འཆར་བ་ཡིན་ནོ། །དེའང་དེའི་ཚེ་
དུས་མ་འགྱུར་བར་སྣང་བ་འགྱུར་ནས། ས་རྡོ་རི་བྲག་ལ་སོགས་པའི་སྣང་བ་མེད་པར་གར་བལྟས་འོད་ལྔའི་
སྣང་བ་མེ་རེ་རེ་བས་ཁྱབ་དུས། ཆོས་ཉིད་ཀྱི་རང་སྒྲ་འབྲུག་སྟོང་ལྡིར་བ་ཙམ་དང༌། འོད་སོ་ཀའི་ཐང་ལ་སྨིག་རྒྱུ་
འགྱུ་བ་ལྟ་བུ་དང༌། འོད་ཀྱི་ནང་ནས་ཟེར་མཚོན་ཆའི་ཚོགས་བབས་པ་འདྲ་བ་དང༌། ཁྲོ་བོའི་སྣང་བ་འཇིགས་
སུ་རུང་བས་ནམ་མཁའ་ཁེངས་པར་འཆར་རོ། །དེ་དག་མེ་ལོང་དུ་བྱད་སྣང་བ་ལྟར་རང་སྣང་དུ་ཤེས་པའི་ངང་
ལ་བཞག་པས་རང་ཉིད་ཁྲོ་བོའི་སྐུར་སངས་རྒྱའོ། །དེ་ངོ་མ་ཤེས་ན་སྒྲས་འཇིགས། འོད་ཀྱིས་དངངས་ཟེར་
གྱིས་སྐྲག སྐུས་བརྒྱལ་བར་འགྱུར་རོ། །གཉིས་པ་ནི། དེའི་རྗེས་ལ་ཡེ་ཤེས་ལྔའི་གདངས་འོད་ལྔའི་སྣང་བ་
ཤར་ཏེ། ཞི་བའི་ལྷ་རྣམས་རིམ་པས་འཆར་བ་ཉིད། ཀུན་གསལ་ལས། མི་གནས་ཡེ་ཤེས་ཆོས་ཀྱི་སྐུ། །ཡེ་
ཤེས་ལྔ་ཡི་མཚན་ཉིད་ཅན། །རང་བྱུང་ཡེ་ཤེས་འབྱུང་བ་ལྔ། །ཆོས་ཉིད་དག་པའི་ཀློང་དུ་ཤར། །ཐིག་ལེ་འོད་
ཀྱི་ཁ་དོག་ལྔ། །མཐིང་ག་ལ་སོགས་རྣམ་ལྔར་གསལ། །རིགས་ལྔའི་སངས་རྒྱས་ངོ་བོར་ཤེས། །སྐུ་ལྔ་ཡེ་ཤེས་
ལུས་ཅན་རྫོགས། །བཞི་བཅུ་རྩ་གཉིས་འོད་དུ་གསལ། །རང་རང་ཡེ་ཤེས་གདངས་ལ་བཞུགས། །གསལ་
འཚེར་ལྷུན་སྡུག་འོད་ཟེར་འཕྲོ། །ཡེ་ཤེས་རྣམ་ལྔའི་གཞལ་མེད་ཁང༌། །གསལ་དང་དྲོ་དང་བསིལ་བ་དང༌། །
ཡངས་དང་ཡང་ནི་ཁྱབ་པའི་བདག །ཀུན་འབྱུང་ཡེ་ཤེས་ཕུང་པོ་འབར། །གདན་གསུམ་མ་བསྐྱེད་གཞི་ལ་
རྫོགས། །སྦྱོར་བ་གསུམ་གྱིས་སྤྲུལ་པ་འབྱིན། །འགྲོ་བའི་མ་རིག་མུན་པ་སེལ། །ཞེས་སོ། །དེའི་ཚེ་རང་སྣང་དུ་
ངོ་ཤེས། དེའི་ངང་ལ་བཞག་པས་སྐད་ཅིག་གསུམ་པ་ལ་གྲོལ་ཏེ། རང་སེམས་ལོངས་སྐུའི་ངང་ལས། སྐུ་གསུང་
ཐུགས་ཀྱི་གདན་གསུམ་ཡེ་ཤེས་ཀྱི་སྦྱོར་བ་དག་པས་ཡུམ་གྱི་ལྷུམས་ནས་ཕྱོགས་བཅུར་ཐུབ་པ་དྲུག་གི་སྤྲུལ་པ་
བཀྱེ་ནས་སེམས་ཅན་གྱི་དོན་མཛད་དེ། ཕྱོགས་བཅུར་སྤྲུལ་པ་སྣ་ཚོགས་འགྱེད། །ཇི་བཞིན་འགྲོ་བའི་དོན་བྱེད་
པའོ། །ཞེས་སོ། །རིག་ལྔའི་འཆར་ཚུལ་རྒྱས་པར་དབྱེ་ན། དང་པོ་འོད་མཐིང་ག་མཐོང་དུས་རང་སྣང་དུ་རིག་
ནས་མཉམ་པར་བཞག་པའི་སྐད་ཅིག་ལ་རྣམ་པར་སྣང་མཛད་ཀྱི་ཚོམ་བུའི་དཀྱིལ་འཁོར་དུ་སྣང་བ་ནི། དགའ་
རབ་རྡོ་རྗེའི་གསེར་ཕྲེང་ལས། དཀར་དང་སེར་དང་དམར་དང་ལྗང༌། །མཚན་ཉིད་འཛིན་པ་དབུས་གནས་ཏེ། །

རེ་རེ་ལ་ཡང་བཞི་བཞིར་གསལ། །རྡོ་རྗེ་རིན་ཆེན་པདྨ་དང༌། །རྡོ་རྗེ་རྒྱ་གྲམ་ཐུགས་ཀར་གསལ། །ཡུམ་ཡང་
ལུས་དང་གྲིབ་མའི་ཚུལ། །གཞི་ཡི་གདན་ལ་རྫོགས་ཚུལ་དུ། །ཚོམ་བུའི་དཀྱིལ་འཁོར་དང་པོ་ཡིན། །ཞེས་
པས་རྣམ་པར་སྣང་མཛད་ལ་གཞན་བཞིས་བསྐོར་བའི་ངང་དེར་གྲོལ་ལོ། །གཉིས་པ་འོད་དཀར་པོ་སྣང་དུས་
རང་འོད་དུ་ཤེས་པས་མེ་ལོང་ཡེ་ཤེས་སུ་གྲོལ་ཏེ། མི་བསྐྱོད་པའི་དཀྱིལ་འཁོར་གསལ་བ་ནི། དེ་ཉིད་ལས།
རྡོ་རྗེ་མི་བསྐྱོད་དབུས་གནས་ཏེ། །ས་ཡི་སྙིང་པོ་ལཱ་སྱེ་དང༌། །བྱམས་པ་ངྷུ་པེ་བཞིས་བསྐོར་བ། །ཚོམ་བུའི་
དཀྱིལ་འཁོར་གཉིས་པ་ཡིན། །ཞེས་སོ། །གསུམ་པ་ནི། འོད་སེར་པོ་རང་ངོ་ཤེས་དུས་མཉམ་ཉིད་ཡེ་ཤེས་
སུ་རྟོགས་པས་རིན་ཆེན་འབྱུང་ལྡན་དུ་གྲོལ་བ་ཡང༌། དེ་ཉིད་ལས། རིན་ཆེན་འབྱུང་ལྡན་དབུས་གནས་ཏེ། །
ནམ་མཁའི་སྙིང་པོ་མཱ་ལེ་དང༌། །ཀུན་བཟང་པུཥྤ་བཞིས་བསྐོར་བ། །ཚོམ་བུའི་དཀྱིལ་འཁོར་གསུམ་པ་ཡིན། །
ཞེས་སོ། །བཞི་པ་ནི། འོད་དམར་པོ་རང་ངོ་ཤེས་དུས་སོ་སོར་རྟོགས་པའི་ཡེ་ཤེས་སུ་ཤར་བས། སྣང་བ་མཐའ་
ཡས་སུ་གྲོལ་བ་ཡང༌། དེ་ཉིད་ལས། སྣང་བ་མཐའ་ཡས་དབུས་གནས་ཏེ། །སྤྱན་རས་གཟིགས་དབང་གཱི་རྟི་
དང༌། །འཇམ་དབྱངས་མར་མེ་བཞིས་བསྐོར་བ། །ཚོམ་བུའི་དཀྱིལ་འཁོར་བཞི་པ་ཡིན། །ཞེས་སོ། །ལྟ་པ་ནི།
འོད་ལྗང་གུ་རང་ངོ་ཤེས་དུས་བྱ་བ་གྲུབ་པའི་ཡེ་ཤེས་སུ་ཤར་བས། དོན་ཡོད་གྲུབ་པར་གྲོལ་བ་ཡང༌། དེ་ཉིད་
ལས། དོན་ཡོད་གྲུབ་པར་དབུས་གནས་ཏེ། །ཕྱག་ན་རྡོ་རྗེ་ནཱི་རྟི་དང་། །སྒྲིབ་སེལ་གྷནྟེ་བཞིས་བསྐོར་བ། །ཚོ
མ་བུའི་དཀྱིལ་འཁོར་ལྔ་པ་ཡིན། །ཞེས་སོ། །གསུམ་པ། རིན་པོ་ཆེ་གསང་བའི་སྦུབས་ནི། དེ་ལས་ལྷུན་གྲུབ་
རིན་པོ་ཆེའི་སྦུབས་ཉི་ཟླ་འཇས་བསྐོར་བ་འདྲ་བའི་ནང་དུ་ཡར། དཀྱིལ་འཁོར་ཚོམ་བུའི་འཆར་གཞི་ཀ་དག་
ཆོས་སྐུའི་སྣང་བ་ནམ་མཁའ་ལྟ་བུ་ཐད་དཀར་ལོངས་སྐུ་འཇའ་ཚོན་ལྟ་བུ། མར་འགྲོ་དྲུག་གི་སྣང་བ་ལ་ཐུབ་
པ་དྲུག་གིས་སྤྲུལ་པ་སྣ་ཚོགས་བསྟན་ནས་དོན་མཛད་པ་རྣམས། ལྷུན་གྲུབ་ཀྱི་སྣང་བ་རང་ངོ་ཤེས་པའི་སྐད་
ཅིག་ལ་འཆར་ཏེ། ཚོམ་བུའི་དཀྱིལ་འཁོར་ལས་སྒྲོ་བ་བཞི་དང་ཐུབ་པ་དྲུག་གི་འཕྲོ་འདུ་སྣང་བ། དེ་ཉིད་ལས།
འདྲ་བ་མངོན་དུ་བྱ་བའི་ཕྱིར། །དེ་དང་དེ་ལས་བྱུང་བ་སྟེ། །སྐུ་མདོག་ཕྱག་མཚན་གཙོ་དང་མཐུན། །འགྲོ་དྲུག་
འདུལ་མཛད་ཐུབ་པ་དྲུག །ཚད་མེད་བཞིས་འདུལ་སྒོ་བ་བཞི། །མཐའ་བཞི་ལས་གྲོལ་སྒོ་མ་བཞི། །དབྱིངས་
དང་ཡེ་ཤེས་མི་འབྲལ་བས། །ཀུན་བཟང་ཡབ་དང་ཡུམ་དུ་གསལ། །རྟོག་ཚོགས་ཡོན་ཏན་སྐུ་ལྔར་གྲོལ། །ཅེས་
སོ། །དེའི་ཚེ་ཡར་ཆོས་སྐུ་དབྱིངས་དང་ཡེ་ཤེས་འདུ་འབྲལ་མེད་པས། རང་འོད་མཐིང་ག་ཀུན་བཟང་ཡབ་ཡུམ་
ཀ་དག་གི་སྣང་བ་ལ་གཉིས་སུ་མེད། ཐད་ཀར་རིགས་ལྔའི་ཚོམ་བུའི་དཀྱིལ་འཁོར་འོག་མིན་སྟུག་པོ་བཀོད་པ།

རྡོ་རྗེ་དབྱིངས་ཀྱི་དཀྱིལ་འཁོར་འོད་དང་ཟེར་དུ་འབར། མར་འགྲོ་དྲུག་གི་གནས་སུ་འདུལ་བྱེད་ཀྱི་ཐུབ་པ་དྲུག་
གི་རྣམ་འཕྲུལ་བསམ་གྱིས་མི་ཁྱབ་པར་རང་སྣང་དུས། ལུས་གསུམ་གྲོལ། སྤྱན་གསུམ་ཐིམ། མངོན་པར་ཤེས་
པ་དྲུག་ཤར་ནས་གདོད་མའི་གཞི་ལ་མཐར་ཕྱིན་ཏེ། དེ་ལ་མངོན་པར་ཤེས་པ་དྲུག་ནི། རང་ངོ་ཤེས་ནས་གྲོལ་
དུས། དེའི་ཚེ་སྤྱན་གྱི་མངོན་པར་ཤེས་པས་ཡར་ལ་བློ་འདས་ཆོས་སྐུའི་ཞིང་ཁམས་གྲོལ་གཞི་ཀ་དག་གི་སྣང་བ་
གཟིགས། ཐད་ཀར་ལོངས་སྐུའི་ཞིང་ཁམས་འོག་མིན་རྡོ་རྗེ་དབྱིངས་ཀྱི་སྣང་བ་གཟིགས། མར་སྤྲུལ་སྐུའི་འདུལ་
ཞིང་འགྲོ་དྲུག་གི་སྣང་བ་གཟིགས་སོ། །སྙན་གྱི་མངོན་པར་ཤེས་པས་ཡར་ཆོས་སྐུའི་གསུང་ཡེ་ཤེས་རྩེ་གཅིག་
ཉིད་ལ་གནས་པས། སྨྲ་བསམ་བརྗོད་མེད་ཆེན་པོ་གསན། ཐད་ཀར་ལོངས་སྐུའི་གསུང་གསལ་དྭངས་འཕོ་
འགྱུར་མེད་པ་གསན། མར་སྤྲུལ་སྐུའི་གསུང་རིགས་དྲུག་སོ་སོའི་སྒྲ་སྐད་ཡན་ལག་དྲུག་ཅུ་གསན། གསུང་དང་
པོ་གཉིས་བརྗོད་དུ་མེད་པའི་དོན་དུ་མཁྱེན་པས་གསན་པ་ཞེས་བརྗོད་ལ། གསུམ་པ་ནི། སྙན་གྱིས་གསན་པ་
ལ་འཛིན་པ་མེད་པའོ། །ཐུགས་ཀྱི་མངོན་པར་ཤེས་པས་ཡར་ཆོས་སྐུའི་དགོངས་པ་དབྱིངས་དང་ཡེ་ཤེས་འདུ་
འབྲལ་མེད་པར་མཁྱེན། ཐད་ཀར་ལོངས་སྐུའི་དགོངས་པ་ཡེ་ཤེས་རྣམ་ལྔ་མཁྱེན། མར་སྤྲུལ་སྐུའི་དགོངས་པ་
ཇི་ལྟ་བ་དང་ཇི་སྙེད་པ་མཁྱེན་ནོ། །གནས་ཀྱི་མངོན་པར་ཤེས་པས་ཡར་ཆོས་སྐུའི་བཞུགས་གནས་ཆོས་དབྱིངས་
སྤྲོས་པ་དང་བྲལ་བ། ཐད་ཀར་ལོངས་སྐུའི་བཞུགས་གནས་འོད་གསལ་འཕོ་འགྱུར་མེད་པ། མར་སྤྲུལ་སྐུའི་
བཞུགས་གནས་རང་སྣང་གདུལ་ཞིང་ཆེན་པོ་གཟིགས་སོ། །ལས་ཀྱི་མངོན་ཤེས་ཀྱིས་རང་བཞིན་གྱི་ལས་
འབྲས་མ་ལུས་པ་མཁྱེན་ནོ། །རྫུ་འཕྲུལ་གྱི་མངོན་པར་ཤེས་པས་ཐུབ་པ་དྲུག་ལ་སོགས་པའི་སྤྲུལ་པས་གང་ལ་
གང་འདུལ་དུ་སྟོན་པ་མཁྱེན་ནོ། །དེ་དག་གི་བྱེད་ལས་ནི། སྤྱན་གྱིས་བྱེ་བྲག་ཕྱེད་ནས། སྙན་གྱིས་གསན་ཏེ།
ཐུགས་ཀྱིས་རིག་པས་སྐུ་གསུང་ཐུགས་གདོད་མར་བྱང་ཆུབ་པར་བྱེད་དོ། །གནས་ཀྱིས་སངས་རྒྱས་ཀྱི་ཞིང་
དང་སེམས་ཅན་ལ་ཕྲིན་ལས་ཀྱི་དོན་བྱེད་དོ། །ལས་ཀྱིས་རང་གི་འཁྲུལ་པ་བག་ཆགས་དང་བཅས་པ་ཐམས་
ཅད་དག་པས་ཕྱིས་འཁོར་བར་མི་འཇུག་ལ། ཐུགས་རྗེས་སེམས་ཅན་གྱི་ལས་སྦྱང་བ་ལ་སྤྲུལ་པས་འདུལ་ཞིང་
འདྲེན་པར་བྱེད་དོ། །རྫུ་འཕྲུལ་གྱིས་གཞན་དོན་རླབས་པོ་ཆེས་འཁོར་བ་སྟོངས་པར་བྱེད་དོ། །དེ་ལྟར་ན་མངོན་
པར་ཤེས་པ་དྲུག་པོ་འདིས་སངས་རྒྱས་ཀྱི་ཆོས་ཐམས་ཅད་ཡོངས་སུ་རྫོགས་པར་མངོན་དུ་མཛད་པ་ཡིན་ནོ། །
ལས་གསུམ་ནི། ད་ལྟར་ཤ་ཁྲག་གི་ལུས། བར་དོར་ཡེ་ཤེས་ཀྱི་ལུས་སུ་ཐིམ་པ། ཆོས་སཱ་རིན་པོ་ཆེའི་ལུས་སུ་
གྲོལ་བའོ། །སྤྱན་གསུམ་ནི། ད་ལྟ་ཤེས་རབ་ཀྱི་སྤྱན། བར་དོར་ཆོས་ཉིད་ཀྱི་སྤྱན་ལ་ཐིམ། དེ་ཡེ་ཤེས་རིན་པོ་

ཆེའི་སྤྱན་ལ་ཐིམ་པས་གདོད་མར་གྲོལ་བའོ། །དེ་ལྟར་བར་དོའི་འོད་གསལ་རང་སྣང་འོད་གསལ་དུ་ཤར་དུས་
སྐད་ཅིག་དང་པོར་རང་སྣང་དུ་ངོ་ཤེས་ཤིང་ཐག་ཆོད། གཉིས་པར་ཆོད་ཐོག་ཏུ་བཞག་པས་བསམ་གཏན་ལ་
གནས། གསུམ་པར་རང་གྲོལ་ཏེ་སྐུ་དང་ཡེ་ཤེས་སུ་སངས་རྒྱས། བཞི་བར་སྤྲུལ་པས་སེམས་ཅན་གྱི་དོན་བྱེད།
ལྔ་པར་གདོད་མའི་ངང་དུ་འཕོ་འགྱུར་མེད་པར་བཞུགས་པ་ནི་ཡེ་ཤེས་འོད་གསལ་གྱི་དགོངས་པ་ཞེས་བྱའོ། །
སྐད་ཅིག་ལྔ་ཡང་བྱ་བ་རྫོགས་པའི་སྐད་ཅིག་མར་བཞེད་དོ། །གསུམ་པ་རྗེས་སྣང་ཞིང་ཁམས་ཀྱི་བགྲོད་ཚུལ་ནི།
ཆོས་འདིའི་དབང་པོ་ཐ་མ་བརྩོན་པ་ཆུང་བས། རེ་འགའི་ཉམས་ལེན་ལས་ཐང་ཆད་དེ་ཉམས་སུ་ལེན་ལོང་མ་
བྱུང་བས། འོད་གསལ་གྱི་སྣང་བ་རེ་ལྡེ་ཙམ་ཚུད་ཆད་མཐོང་ཞིང་གདམས་པ་ལ་ཡིད་ཆེས་ཤིང༌། དམ་ཚིག་ལ་
སྐྱོན་མེད་པ་རྣམས་ཆོས་ཉིད་འོད་གསལ་གྱི་བར་དོ་ཤར་ཡང་ངོ་མ་ཟིན་པའི་རྗེས་ལ། གདམས་པའི་བྱིན་རླབས་
ཀྱིས་ལྷུན་གྲུབ་ཀྱི་བར་དོ་ནུབ་མ་ཐག་ཏུ་ཤར་མངོན་དགའ། ལྷོ་རིན་ཆེན་ཡོངས་གང༌། ནུབ་བདེ་བ་ཅན། བྱང་
ལས་རབ་གྲུབ་པ། དབུས་འོག་མིན་འཐུག་པོ་བཀོད་པ་ལྔ་གང་རུང་ཞིག་ཏུ་སྐད་ཅིག་གིས་རྫུས་ཏེ་སྐྱེས་ནས།
ཚེ་དེས་སངས་རྒྱས་ཐོབ་པོ། །ཁ་ཅིག་ལ་རྨི་ལམ་གྱི་ཆ་ཙམ་དུ་སྲིད་པའི་བར་དོ་ལས་ཞིང་དེར་སྐད་ཅིག་གིས་སྐྱེ་
བར་གསུངས་སོ། །དབང་པོ་ཤིན་ཏུ་ཡང་མཐའ་མ་ཁ་ཅིག་འོད་གསལ་མཐོང་ཡང་ཉམས་སུ་མ་བླང་བས། འཆི་
དུས་གསལ་མ་ཐེབས་པར་ཆོས་ཉིད་ཀྱི་བར་དོ་ནུབ་ནས། སྲིད་པའི་བར་དོ་ཤར་ཏེ། ཤི་བར་ངོ་ཤེས་དུས་རབ་
ཀྱིས་འོད་གསལ་གྱི་གདམས་པ་དང་རིགས་ལྔའི་ཞིང་ཡིད་ལ་བྱས་པས་དེར་སྐྱེ་ལ། འབྲིང་གིས་བསྐྱེད་རྫོགས་
སྒྱུ་མ་ལྟ་བུ་དང༌། ཐ་མས་བླ་མ་དཀོན་མཆོག་ལ་སྐྱབས་འགྲོ་བྱས་པས་འཛམ་བུའི་གླིང་འདིར་དལ་འབྱོར་རམ།
དགའ་ལྡན་གྱི་ལྷའི་གནས་ལ་སོགས་པར་སྐྱེས་ནས། རྡོ་རྗེ་ཐེག་པ་འདི་ལྟ་བུ་དང་འཕྲད་ནས་གྲོལ་བར་གསུངས་
པས་ཉམས་སུ་ལེན་པ་ལ་བརྩོན་པ་གལ་ཆེ་བ་ཡིན་ནོ། །དོན་གསུམ་པ་འབྲས་བུའི་གྲོལ་ཚུལ་བསྟན་པ་ནི། རབ་
ཚེ་འདི། འབྲིང་བར་དོ། ཐ་མ་སྐྱེ་བ་གཞན་དེ་གང་དུ་གྲོལ་ཡང་འོད་གསལ་ལམ་སྐུ་དང་ཡེ་ཤེས་ཀྱི་སྣང་བ་ཕྱིར་
གསལ་ཏེ་དེ་དག་ཆོས་ཉིད་གདོད་མའི་ངང་དུ་ཐིམ་པས། ནང་གསལ་ཐམས་ཅད་མཁྱེན་པའི་ཡེ་ཤེས་སྐུ་གསུམ་
ཡེ་ཤེས་ལྔ་ལྡན་དུ་བཞུགས་པས། རྣམ་པར་གྲོལ་བའི་སྐུ་དང་ཞིང་ཁམས་ཕྱིར་མི་སྣང་མི་མངོན་མི་གསལ་ཡང༌།
ནང་དུ་འཕོ་འགྱུར་མེད་པས་རྟག་པར་ཁྱབ་བདག་གཅིག་པུར་བཞུགས་པ་ནི། མཚན་བརྗོད་ལས། མྱ་ངན་
འདས་ཤིང་མྱ་ངན་འདས། །ལེགས་པར་མྱ་ངན་འདས་དང་ཉེ། །བདེ་སྡུག་སེལ་བའི་མཐར་གྱུར་པ། །གྲོལ་
བ་ཐར་པ་རྣམ་གྲོལ་ལུས། །མི་མངོན་མི་སྣང་གསལ་བྱེད་མིན། །མི་འགྱུར་ཀུན་འགྲོ་ཁྱབ་པོ། །ཞེས་དང༌།

གསང་སྙིང་ལས། སངས་རྒྱས་ཀྱིས་ཀྱང་མི་གཟིགས་ཏེ། །རང་བྱུང་ཡེ་ཤེས་གནད་མེད་སྣང༌། །ཞེས་པའི་དུས་
སོ། །དེའི་ཚེ་འབྱུང་བ་ལྔ་མ་ལ་ཞ་བ། རླུང་ལྔ་ཡོན་ཏན་རྫོགས་པ། ཡེ་ཤེས་དབྱིངས་སུ་ཐིམ་པ། ཤེས་རབ་
མཁའ་ལ་འཁྱིལ་བ། རིག་པ་རང་ས་ཟིན་པ་དང་ལྔ་ལས། དང་པོ་ནི། རགས་པའི་འབྱུང་བ་ས་ཆུ་མེ་རླུང་ནམ་
མཁའ་སྟེ། མ་དག་པ་སྣོད་བཅུད་ཀྱིས་བསྡུས་པ་ལྔ། དག་པའི་འབྱུང་བ་ལྔ་འོད་གསལ་ལ་ཐིམ་པས་འོད་ལྔ་
ནང་གསལ་འཕོ་འགྱུར་མེད་པར་གནས་པའི་དབྱིངས་དང༌། དབྱིངས་ལས་ལྷུན་གྲུབ་ཏུ་སྤྲུལ་པ་འཆར་བའི་ཆ་
ནི་རླུང་དམ་ཚིག་སྒྲོན་མ། འཕོ་འགྱུར་མེད་པའི་ཆ་ནས་སྲ་བས་ས་སངས་རྒྱས་སྤྱན་མ། དབྱིངས་དང་ཡེ་ཤེས་
དབྱེར་མེད་དུ་འདྲེས་ཤིང་འདུས་པ་དང་འབྲལ་བ་ཞེས་ཐ་དད་མེད་པའི་ཆ་ནས་ཆུ་མཱ་མ་ཀཱི། ཡེ་ཤེས་ཀྱི་དྲོད་
ལས་གདུལ་བྱ་སྨིན་པར་བྱེད་པའི་ཆ་ནས་མེ་གོས་དཀར་མོ་ཞེས། དམ་ཚིག་གི་ལྷ་མོ་བཞིར་མིང་བཏགས་ཏེ།
གཞི་དབྱིངས་འཁྲུལ་སྣང་སྟོངས་ཏེ་ཡེ་ཤེས་སུ་འཆར་བ་ཀ་དག་ནམ་མཁའ་ལྟ་བུར་གནས་པའི་ཆ་ལ་ནམ་མཁའ་
དབྱིངས་ཀྱི་དབང་ཕྱུག་མ་ཞེས་བྱ་སྟེ། དེ་ལྟར་འབྱུང་བ་ལྔ་གདོད་མའི་འོད་གསལ་འདུ་འབྲལ་མེད་པ་ལ་ཐིམ་
པའི་དུས་སོ། །རླུང་ལྔ་ཡོན་ཏན་རྫོགས་པ་ནི། དེའི་ཚེ་ཡེ་ཤེས་ཀྱི་རླུང་སྟོབས་ལྡན་མས་ནང་གསལ་གྱི་རིགས་
ལྔའི་གཙོ་འཁོར་གཉིས་སུ་མེད་པར་སྦྱོར་བས་དབྱེར་མེད། ཤུགས་འཆང་མས་སྐད་ཅིག་མ་ལ་ཆོས་སྐུའི་ངང་དུ་
བསྐྱོད། འདེགས་བྱེད་མས་རྟེན་དང་བརྟེན་པ་མེད་པར་ཆོས་སྐུའི་ངང་དུ་གཟུགས་སྐུར་རང་གནས། བརྟན་མས་
དགོངས་པ་ཆོས་ཉིད་ཀྱི་ངང་ལས་མི་གཡོ་བར་རང་གསལ་ཏེ། ཡན་ལག་གི་རླུང་བཞི་དག་པའི་སྟེང་དུ། དབྱེར་
མེད་མས་སྐུ་དང་ཡེ་ཤེས་འོད་གསལ་བའི་དགོངས་པ། གཅིག་དང་དུ་མ་མེད་པའི་ཆོས་ཉིད་ནམ་མཁའ་ལྟ་བུ་
ལ་འདུ་འབྲལ་མེད་པས་རྟག་ཏུ་ཞི་བའི་དབྱིངས་སུ་བཞུགས་པའོ། །རླུང་དེ་དག་ཀྱང་མ་དག་པའི་དུས་ཀྱི། སྙིང་
གའི་སྲོག་རླུང་ཡན་ལག་བཞི་ཡེ་ཤེས་ཀྱི་རླུང་ལ་ཐིམ་སྟོབས་ཀྱི་ཆ་ཐ་དད་དུ་དབྱེ་བ་ཡིན་ནོ། །ཡེ་ཤེས་དབྱིངས་
སུ་ཐིམ་པ་ནི། ད་ལྟར་རྟོག་དཔྱོད་ཀྱི་ཡེ་ཤེས་རིག་གདངས་སུ་ཤར་དུས་སྤྲུལ་སྐུ་ཇི་ལྟ་བ་དང༌། ཇི་སྙེད་པ་མཁྱེན་
པའི་ཆ་ཡིན་པས་འོད་གསལ་ལོངས་སྐུའི་ཡེ་ཤེས་མེ་ལོང་ལྟ་བུ། མཉམ་པ་ཉིད། སོ་སོར་རྟོགས། བྱ་བ་གྲུབ།
ཆོས་ཀྱི་དབྱིངས་དང་ལྔར་ཐིམ། དེ་དག་ནང་གསལ་གདོད་མའི་ངང་ལ་དབྱེར་མེད་དུ་འདྲེས་ཤིང་ཐིམ་པའོ། །
འདིའི་དུས་སུ་སྤྱན་གསུམ་དང༌། ལུས་གསུམ་གཅིག་ལ་གཅིག་ཐིམ་པས་རིན་པོ་ཆེ་གསང་བའི་སྦུབས་སུ་འཕོ་
འགྱུར་མེད་པའོ། །ཤེས་རབ་མཁའ་ལ་འཁྱིལ་བ་ནི། དེའི་ཚེ་ཐིམ་པ་ལ་མ་རྨུགས་པ། འབྱུང་བ་མ་ལ་ཞ། ཡེ་

ཤེས་དབྱིངས་སུ་ཐིམ་པས་ཕྱིར་གསལ་རགས་པ་མེད་ཀྱང༌། སྐུ་གསུམ་འདུ་འབྲལ་མེད་པའི་ཡེ་ཤེས་ནང་
གསལ་དུ་གནས་པས་མཁྱེན་པའི་ཡེ་ཤེས་ཀྱི་གདངས་མ་འགགས་པར་རང་གསལ་ལོ། །གསལ་བ་ལ་རྟོག་པ་
མེད་དེ། དེའི་དུས་སུ་ངོ་བོ་ཀ་ནས་དག་པས་ཆོས་སྐུ་སྤྲོས་པ་དང་བྲལ་བའི་ཡེ་ཤེས་རང་གསལ་གྱི་ངང་ནས་
ལོངས་སྐུ་མཚན་དཔེས་བརྒྱན་པ། གཞོན་ནུ་བུམ་པ་སྐུའི་ཞིང་ཁམས་སུ་རང་གསལ་བ་ཉིད་ལ་རྟོག་དཔྱོད་ཀྱི་
སེམས་མེད་པས་གཉིས་སྣང་གི་བློ་མེད། བག་ཆགས་ཀྱི་ལས་མེད་པས་འགྱུ་བྱེད་ཀྱི་དབུགས་མེད། དེའི་གནད་
ཀྱིས་རྟོག་པ་མེད་དོ། །ཡིན་པ་ལ་བདག་མེད་དེ། དེའི་ཚེ་ཡིན་ནི་རིག་པ་རང་བྱུང་གི་ཡེ་ཤེས་ཡིན་ཡང༌། ང་དང་
བདག་ཏུ་འཛིན་པའི་སེམས་མེད་དོ། །སོ་སོར་མ་འདྲེས་པ་ལ་གོ་མི་འབྱེད་དེ། དེའི་ཚེ་ཆོས་སྐུའི་ཀློང་ནས་ལོངས་
སྐུའི་སྣང་བ་མ་འགགས་པར་རང་གསལ་ཡང་རྣམ་རྟོག་འཕོ་འགྱུར་གྱི་གོ་མི་འབྱེད་པས་རྟག་ཏུ་ལྷུན་གྱིས་གྲུབ་
པར་བཞུགས་སོ། །དེ་ཉིད་ནི་སྟོང་པ་ཡེ་ཤེས་ཀྱི་སྙིང་པོ་ཞེས་བྱའོ། །རིག་པ་རང་ས་ཟིན་པ་ནི་དེའི་ཚེ་ཆོས་སྐུ་
འགྱུར་བ་མེད་པ་རྡོ་རྗེ་ལྟ་བུའི་སྐུ། ཡེ་ཤེས་འགགས་པ་མེད་པ་གཡུང་དྲུང་ལྟ་བུའི་ཚེ། ཏིང་ངེ་འཛིན་རྒྱུན་ཆད་
མེད་པ་བདུད་རྩི་ལྟ་བུའི་ཆུ། དགོངས་པ་གསལ་འགྲིབ་མེད་པ་ཉི་ཟླ་ལྟ་བུའི་འོད་དང་བཞིར་གནས་པ་ལས།
དང་པོ་ནི། ཆོས་སྐུའི་གཟུགས་སྐུ་སྣང་ཆའི་ངོ་བོའམ་བདག་མེད་པས་ཆོས་སྐུ་འཕོ་འགྱུར་མེད་པ་ལྟར། ལོངས་
སྐུའང་རྡོ་རྗེ་ལྟར་འཕོ་འགྱུར་མེད་པའོ། །གཉིས་པ་ནི། ཆོས་སྐུའི་ཡེ་ཤེས་ནམ་མཁའ་ལྟ་བུའི་ངང་ལ། ལོངས་
སྐུའི་ཡེ་ཤེས་ཉི་ཟླ་ལྟར་གསལ་བས། འགྲོ་བའི་དོན་དུ་སྤྲུལ་སྐུའི་ཡེ་ཤེས་འོད་ཟེར་ལྟར་འཕྲོ་བ་རྟག་པ་རྒྱུན་གྱི་
འཁོར་ལོ་འབྱུང་བའི་ཕྱིར་འགགས་པ་མེད་པའོ། །གསུམ་པ་ནི་ཆོས་ཉིད་མི་གཡོ་བ་ལ་སོགས་པའི་ཏིང་ངེ་
འཛིན་ལ་རྟག་ཏུ་བཞུགས་པས། དགོངས་པ་ཐུན་མཚམས་མེད་པ་ཆུ་བོའི་གཞུང་ལྟ་བུའོ། །བཞི་བ་ནི། ནང་
གསལ་ཡེ་ཤེས་ཀྱི་དགོངས་པ་མཁྱེན་ཆའི་རྣམ་པ་དང་བཅས་པ་ཉི་ཟླའི་དཀྱིལ་འཁོར་ལ་སྒྲིབ་པ་མེད་པ་ལྟར་
འོད་གསལ་བའི་དགོངས་པ་ལ་བཞུགས་པས། རེས་གསལ་རེས་འགྲིབ་པ་ལྟ་བུ་མ་ཡིན་པ་དུས་ཐམས་ཅད་དུ་
ཆད་པ་མེད་པར་གསལ་ལ་ཡོངས་སུ་རྫོགས་པ་ཡིན་ནོ། །འདི་དག་ནི་ཆོས་སྐུ་ནམ་མཁའ་ལྟ་བུའི་ཀློང་དུ།
ལོངས་སྐུ་གཟའ་སྐར་ལྟ་བུ་རྟག་ཏུ་ནང་གསལ་ལྷུན་གྲུབ་ཆེན་པོར་བཞུགས་པས། གདུལ་བྱའི་འཇིག་རྟེན་དུ་
སྤྲུལ་སྐུ་ཆུ་ཟླ་ལྟ་བུ་གང་ལ་གང་འདུལ་གྱི་རྣམ་པར་དུས་སྔ་ཕྱི་མེད་པར་སྣང་བས། སྲིད་པ་ཇི་སྲིད་ནམ་མཁའ་
གནས་ཀྱི་བར་ལ། ཡེ་ཤེས་ཀྱི་ཕྲིན་ལས་རྟག་པར་རྒྱུན་མི་ཆད་པར། རྒྱ་ཆེ་བ། ལྷུན་གྱིས་གྲུབ་པ་དང་རྣམ་པ་
བཞིར་འབྱུང་བ་ཡིན་ནོ། །ཚུལ་འདི་ནི་ཡང་གསང་བླ་ན་མེད་པའི་རྒྱུད་སྡེ་ཆེན་པོ་རྣམས་ལས་བྱུང་བ་བཞིན།

འདིར་བཀོད་དེ་ཡིད་ཆེས་པའི་ལུང་ཅུང་ཟད་ཀྱིས་སྤྲོས་པར་བྱས་པ་ཡིན་ནོ།།རྒྱུ་མཚན་ཉིད་ཀྱི་ཐེག་པ་དང་
སྦྱར་ནས་བཤད་དུ་ཡོད་མོད་ཀྱི། གཞུང་ཆེས་ཀྱི་དོགས་པའི་ཕྱིར་ཡེ་གེས་འཇིགས་ནས་མ་སྤྲོས་སོ། །མདོར་
དྲིལ་ན། གཞི་གདོད་མ་ནས་འོད་གསལ་བའི་ངང་ནས། བདག་ཏུ་འཛིན་བྱེད་ཀྱི་རྟོག་པ་ལངས་དུས་རང་ངོ་མ་
ཤེས་པས་འཁོར་བར་འཁྲུལ་ཏེ། བདེ་སྡུག་སྣ་ཚོགས་ལ་སྤྱོད་པའི་ཚེ་སངས་རྒྱས་རང་ལ་གནས་པ་ཉིད། བླ་མ་
དམ་པའི་གདམས་ངག་ཟབ་མོས་ངོ་སྤྲད་པ་བཞིན་ཉམས་སུ་བླངས་པས་ཚེ་འདིའམ། བར་དོའམ། ཕྱི་མ་གང་
རུང་དུ། འོད་གསལ་གྱི་སྣང་བ་རང་ལས་ཤར་བ་ངོ་ཤེས་པས་འཁོར་བ་ལས་གྲོལ་ནས། དོན་གཉིས་ལྷུན་གྱིས་
གྲུབ་པའི་དགོངས་པར་འགྲུབ་པའི་ཕྱིར་ན་ཉམས་སུ་ལེན་པ་ལ་བརྩོན་པར་བྱ་དགོས་སོ། །གང་འདིར་དལ་
འབྱོར་ཐོབ་ཀྱང་མི་རྟག་མི་བརྟན་ཆུ་ཡི་ལྦུ་བ་དང་འདྲ་སྙིང་པོ་མེད་ལ་མྱུར་དུ་འཇིག་པའི་ཆོས་ཡིན་པས། །བློ་
བཟང་རྣམས་ཀྱིས་ཐར་བར་འདོད་ལ་ཟབ་མོའི་ཆོས་བཙལ་འོད་གསལ་སྙིང་པོའི་ལམ་འདི་གཙོ་བོར་མཛོད། །
དེང་སང་དུས་སྙིགས་དགེ་བའི་བཤེས་ཉུང་ཟབ་མོའི་གདམས་པ་ཤིན་ཏུ་དཀོན་ལ་ཆོས་བཞིན་སྒྲུབ་པའང་དེ་
བས་ཆེས་དཀའ་མཐར་ཕྱིན་ཉུང༌། །བུ་ཁྱོད་རྣམས་ནི་ཚེ་འདི་བློས་ཐོང་འདུ་འཛི་རྒྱང་བསྲིང་དབེན་པའི་གནས་
སུ་ཡང་ཟབ་གནད་འདི་བརྩོན་པས་བསྒོམ་དང་ཚེ་འདིར་བྱང་ཆུབ་འགྲུབ་པར་འགྱུར། །བདག་ཀྱང་མྱུར་དུ་རྣམ་
གྲོལ་བསྒྲུབས་ནས་གདོད་མའི་ཟད་སར་མྱུར་འགྲོ་གཞན་ལ་ཕན་པ་ཅུང་ཟད་འགྲུབ་ལ་དགའ་བ་དཔག་ཏུ་མེད། །
དེ་སྐད་བཀོད་པའི་དགེ་བ་དེ་ཡིས་འགྲོ་ཀུན་བྱང་ཆུབ་མཆོག་ལ་རེག་ནས་གདོད་མའི་གཞི་དབྱིངས་ལྷུན་གྱིས་
གྲུབ་པ་དེར། །རྟག་ཏུ་འཕོ་འགྱུར་མེད་པར་གནས་ཤིང་སྐུ་དང་ཡེ་ཤེས་འདུ་འབྲལ་མེད་པའི་ཡིད་བཞིན་སྤྲིན་
གྱི་བདག་པོར་ཤོག །ཅེས་ཐིག་ལེ་མཆོག་ཏུ་གསང་བ་ལས་སྙན་བརྒྱུད་ཆེན་མོ་ངེས་དོན་མངོན་སུམ་རང་སྣང་
ཞེས་བྱ་བ་ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་བཀོད་པ་རྫོགས་སོ། ། ། །དཔལ་
སྔགས་ཀྱི་བདག་མོ་དང༌། ཤན་པ་སྲོག་སྒྲུབ་དང༌། གཟའི་རྒྱལ་པོ་དང༌། རྡོ་རྗེ་ལེགས་པས་བཀའ་འདི་སྲུངས་
ཤིག །ས་མ་ཡ༔ རྒྱ་རྒྱ་རྒྱ༔ དགེའོ། །དགེའོ། །དགེའོ། ། ། །

་
༄༅། །དཔལ་སྔགས་ཀྱི་བདག་མོའི་སྒྲུབ་ཐབས་
སྙིང་གི་དུམ་བུ་བཞུགས། ། ། །
དཔལ་ལྡན་དང་པོའི་སངས་རྒྱས་ལ། །བཏུད་དེ་བསྟན་པ་བསྲུང་བའི་ཕྱིར། །རྒྱུད་ལུང་མན་ངག་ཉམས་མྱོང་བཞིན། །སྔགས་ཀྱི་བདག་
མོའི་སྒྲུབ་ཐུབ་བྲི། །འདི་ལ་གསུམ་སྟེ་བསྙེན་པ་དང༌། སྒྲུབ་པ་དང༌། ལས་སྦྱོར་རོ། །དང་པོ་ནི། རྣལ་འབྱོར་པ་དམ་ཚིག་དང་ལྡན་
པས་དབྱིངས་ཀྱི་ཀུན་ཏུ་བཟང་པོ་ཡབ་ཡུམ་དུ་བསྒོམ་སྟེ། མདུན་དུ་སྔགས་བདག་བསྐྱེད་ལ་རྩ་སྔགས་བརྒྱ་རྩ་རེ་དང་གཏོར་མས་
མཉེས་པར་བྱས་ལ། བསྟོད་བསྐུལ་གྱིས་ལས་བཅོལ་ཞིང༌། གོང་བཟླས་སུ་འབུམ་ཕྲག་གཅིག་བྱའོ། །དེས་ནི་སྒྲུབ་ཐག་ཉེ་ཞིང་བར་
ཆད་མི་འབྱུང་ངོ་། །གཉིས་པ་སྒྲུབ་པ་ལ་གསུམ་སྟེ། བཅའ་གཞིའི་རྫས་བསགས་པ་དང་། སྒོམ་བཟླས་བྱ་བ། གཏོར་མ་གཏང་བའོ། །
དང་པོ་ནི་དུར་ཁྲོད་ལ་སོགས་པར་མནྜལ་མདའ་གང་གྲུ་གསུམ་པའི་དབུས་སུ་མ་མོའི་བྲིས་སྐུ་བཙུགས་པའི་མདུན་དུ་དམར་གཏོར།
ཆེན་པོ་གཅིག་གཤམས་པའི་མཐའ་མཆོད་པས་བསྐོར་ཞིང༌། ཐུན་རྫས་ལྕགས་ཕྱེ། ཟངས་ཕྱེ། རྡོ་ཕྱེ། ཉུང་དཀར། ཁྲག་སྣ་དང་བཅས་
པ་ཐུན་དོང་དུ་གཞག་ཅིང༌། དགྲའི་ལིང་པ་ཡང་ཁ་སྦུབ་ཏུ་བཞག་གོ །གཉིས་པ་སྒོམ་བཟླས་བྱ་བ་ནི། ཁ་ནུབ་བྱང་དུ་བལྟས་ལ་གོས་
ནག་པོ་གོན་ནས་འདུག་སྟེ། སྐྱབས་འགྲོ་སེམས་བསྐྱེད། སྟོང་ཉིད་དུ་བསྒོམ་པའི་ངང་ལས་མེ་དཔུང་འབར་བའི་དབུས་
སུ་རང་ཉིད་པད་ཉིའི་སྟེང་དུ་ཨེ་ལས་དབྱིངས་ཀྱི་ཀུན་ཏུ་བཟང་མོ་མཐིང་ནག་མཆེ་བ་གཙིགས་ཤིང་བརྐྱང་བསྐུམ་
དུ་བཞུགས་པའི་ཕྱག་ན་དམ་ཚིག་གི་གུནྱེ་འཕྲེད་ལ་འཛིན་ཞིང༌། མི་ལྤགས་ཀྱི་གཡང་གཞི་གསོལ་བར་བསམས་
ལ། ༀ་རུ་ལུ་རུ་ལུ་ཧཱུྃ་བྷྱོཿ་ཧཱུྃ། ཞེས་བརྒྱ་རྩ་བརྒྱད་བཟླས་ནས། མདུན་དུ་ཁྲག་མཚོ་ཁོལ་མའི་དཀྱིལ་དུ་ཀེང་རུས་ཀྱི་
རི་རབ་སྤུངས་པ། དེའི་སྟེང་པདྨ་ཉི་མའི་དབུས་སུ་ཏྲག་ལས་སྔགས་བདག་སྨུག་ནག་ཞལ་གཅིག་ནས་མཆེ་བ་
གཙིགས་ཤིང་རལ་པ་གཅིག་དང༌། སྤྱན་གཅིག་ལས་མཆི་མ་ཁྲག་ཏུ་འབབ་པ། ཕྱག་གཡས་ཙིཏྟ་ཞལ་དུ་གསོལ་
ཞིང༌། གཡོན་ཞིང་ཆུང་གི་རྒྱལ་མཚན་འཕྱར་བ། དབུ་ལ་ཐོད་པའི་ཕྲེང་བ་བཅིངས་ཤིང་རལ་པ་དམར་སེར་
གྱེན་དུ་འཁྱིལ་བ། ཞབས་གཡས་བསྐུམ་གཡོན་བརྐྱང་གཅེར་བུའི་ཚུལ་དུ་བསམས་ལ། ༀ་རོ་རུ་ཨེ་ཀ་ཙ་ཏི་
སྙིང་ཁ་རག་རུ་ལུ་རུ་ལུ་ཧཱུྃ་བྷྱོཿ་ཧཱུཾ། ཛ་ཛཿ ཞེས་ནུབ་བྱང་ནས་བསྒོམས་པ་ལྟ་བུའི་སྔགས་བདག་མ་མོ་བདུན་འབུམ་གྱི་འཁོར་
དང་བཅས་པ་སྐད་ཅིག་གིས་བྱོན་ནས་བྲིས་སྐུ་ལ་ཐིམ་པར་བསམས་ལ། ཅུང་ཟད་ཡིད་ཀྱིས་མཆོད་ནས། ཨཱོྃ་མ་མ་ཏྲག་རཀྴ་སྙིང་
ཐུམ་རྦད་མྱོགས་ཐུམ་རྦད་སྙིང་གཟེར་སྲོག་འདར་ཡེད་ཆུམ་ཡ་སྲོག་སྲིག་སྲིག་ཤྀ་ཁྱེར་བྷྱོཿ། ཞེས་པ་རྦད་སྔགས་
བཟླས་ནས། དུས་གནད་དང་བསྟུན་ལ་ཐུན་གྱིས་ལིང་ག་བྲབ་ཅིང་བསད་སྔགས་བཟླའོ། །དེ་ནས་གཏོར་མ་རཾ་ཡཾ་ཁཾ་གིས་བསངས་
སྦྱངས་བྱས་ཏེ། ཨཱོྃ་ཨཱཿ་ཧཱུྃ་གིས་ཤ་ཁྲག་གི་རི་དང་རྒྱ་མཚོར་བསམས་ལ། འབོད་སྔགས་ཀྱི་འཇུག་ཏུ། མ་མ་རག་མོ་ཨེ་ཀ་ཙ་ཏི་

ཨི༌ཏཾ༌བ༌ལིང༌ཏ༌ཁ༌ཁ༌ཁཱ་ཧི་ཁཱ་ཧི། ཞེས་བདུན་གྱིས་ཕུལ་ལ། ཧཱུཾ་བསྐལ་པ་མེ་ལྟར་འབར་བའི་དུར་ཁྲོད་ནས། །
ཤིན་ཏུ་གསོད་པའི་སྨུག་ནག་ཁྲོ་མོ་ནི། །ནམ་མཁའི་གཟུགས་ཅན་ལྷོ་སྤྲིན་གོ་ཟུ་ཅན། །ཙིཏྟ་ཟ་ཞིང་དམ་ཉམས་
སྙིང་ཁྲག་འདྲེན། །ཞིང་ཆུང་དབྱུག་པས་དགྲ་སྙིང་ཚལ་བར་འགེམས། །འཇིགས་བྱེད་ཆེན་མོ་རལ་པའི་ཐོར་
གཙུགས་ཅན། །དཔྲལ་ན་མིག་གཅིག་སྲིད་གསུམ་ཁུངས་ནས་འབྱིན། །ཞལ་ན་ཚེམས་གཅིག་དགྲ་བོའི་སྲོག་
གཅོད་མ། །ཙིཏྟ་འདི་གསོལ་དམ་ཉམས་སྲོག་ལ་རྔམས། །ཤ་ཁྲག་ལོངས་སྤྱོད་དམར་གཏོར་འདི་བཞེས་ལ། །
དམ་ཚིག་དབང་གིས་དམ་ཉམས་གཤེད་མ་མཛོད། །མ་མོ་སྲོག་ལ་འགྱེད་ཕྱིར་འདི་གསོལ་ལ། །བདག་གིས་
བཅོལ་བའི་ཕྲིན་ལས་འགྲུབ་པར་མཛོད། །དམ་ཚིག་དུས་ལ་བབ་པོ་ས་མ་ཡ༔ ཞེས་བསྟོད་བསྐུལ་བྱའོ། །དེའང་ཞག་
ཉེར་གཅིག་སྒྲུབ་སྟེ། ཞག་བདུན་དུ་འབོད་སྔགས་གཙོ་བོར་བཟླས་ཤིང༌། གཞན་གཉིས་ཞར་ལ་བཟླའོ། །དེ་ནས་ཞག་བདུན་གྱི་བར་
དུ་རྦད་སྔགས་གཙོ་བོར་བཟླ་ཞིང༌། སྔ་ཕྱི་གཉིས་ཞར་ལ་བཟླས་སོ། །དེ་ནས་ཞག་བདུན་དུ་བསད་སྔགས་གཙོ་བོར་བཟླས་ཤིང་བྲབ་
པ་སྟེ། འབོད་རྦད་སྔོན་དུ་སོང་ཙམ་བྱའོ། །དེ་ཡི་བར་དུ་རྨི་ལམ་ཆོ་འཕྲུལ་བསམ་གྱིས་མི་ཁྱབ་པ་འབྱུང་བས། མི་འཇིགས་ལྟ་བའི་
གདེང་གིས་ཟིན་པ་གཅེས་སོ། །དོན་གསུམ་པ་ལས་ལ་སྦྱར་བ་ནི་དེ་ལྟར་བསྙེན་སྒྲུབ་ཐེངས་གཅིག་ཐེབས་ནས། ཁ་གསོ་བ་ཙམ་ལས་
བསྐྱར་ནས་སྒྲུབ་མི་དགོས་པས། ལས་མཐའ་གང་ལའང་དུས་གནད་ཀྱིས་འགྲུབ་སྟེ། དྲག་སྔགས་གཤོར་ལ་གཏད་པ་ཡིན་པའི་ཕྱིར་
རོ། །དེ་ཡང་བསྙེན་པ་ལ་འབུམ། སྒྲུབ་པ་ལ་འབུམ་ཕྲག་གཉིས་ཏེ། སུམ་འབུམ་སོང་ནས་ཟླ་བ་བཞིའི་དུས་གནད་ལ་བསད་སྔགས་
ཀྱིས་བྲབ་ཅིང་སྐྱེས་པ་གྲིར་ཤི་བའི་སྙིང་ངམ། རབས་ཆད་ཀྱི་སྙིང་ནང་དུ་ལིང་ག་བཅུག་ནས། ནས་ནག་གི་ཟན་དྲོན་གྱིས་དྲིལ་ཏེ་དགྲ་
ཕྱོགས་སུ་འཕངས་པས། ཁྲག་ནད་དང༌། རྒྱུ་གཟེར་དང༌། རིམས་ནད་དང༌། གཟེར་ནད་དང༌། སྨྱོ་ནད་ལ་སོགས་པ་དྲག་པོས་ཐེབས་
ནས་ཁྲག་ཏུ་སྐྱུགས་ཏེ་ཞག་བདུན་ལས་མི་འགོར་བར་ལས་འགྲུབ་པོ། །སྐབས་སུ་ར་ལྤགས་གྱོན་ལ་ར་གསོབ་དགྲ་ཕྱོགས་སུ་བརྡུལ་
ཞིང༌། རྦད་སྔགས་དང་དམོད་བཅོལ་དང་གཏོར་ཟོར་འཕངས་པས་ཀྱང༌། དགྲའི་ཡུལ་དེར་ནད་ཡམས་དང་འཚེ་བ་རྒྱུན་མི་འཆད་པ་
འབྱུང་ངོ༌། །དེ་ལ་མ་མོ་རྒྱུ་བའི་དུས་ངེས་པ་ནི། ལོ་གཅིག་ལ་ཞག་ཉི་ཉུ་རྩ་བཞི་ལས། གསད་པའི་དུས་བཞི་ནི། དགུན་ཟླ་ར་བའི་ཚེས་
བཅོ་ལྔའི་སྲོད་ལ་ཤར་ནས་ནུབ་ཏུ་རྒྱུ་བས། ལིང་ག་ཤིང་བུ་ལ་བཏགས་ཏེ་ཁ་ཤར་དུ་བལྟ་བ་ལ་བོང་ངའི་དུད་པས་བདུག་ཅིང༌། རང་
ཉིད་གཤིན་རྗེ་དམར་ནག་ཏུ་བསྒོམ་ལ་ཁ་ནུབ་ཏུ་བལྟ་བས། ཉུང་ནག་དང་དུག་ཁྲག་གིས་བྲབ་ཅིང༌། ཨཱོ་མ་མ་སྲོག་གཏུབས་
གཏུབས་ལམ་སོད་ཪག་མོ་སྙིང་ཁྲག་ས་མ་ཡ་བྷྱོཿ། ཞེས་བརྒྱ་རྩ་བརྒྱད་བཟླའོ། །དཔྱིད་ཟླ་ར་བའི་ཚེས་བཞིའི་ནམ་ཕྱེད་ན་
ནུབ་ནས་ཤར་དུ་རྒྱུ་བས། ལིང་ག་ཤར་ནས་ནུབ་ཏུ་ཁ་བསྟན་ལ། རང་ཉིད་ཤར་དུ་བལྟ་བའི་གདོང་ལ་རོ་སོལ་གྱིས་བྱུགས་ཏེ། སྐྲ་སྤྱི་
བོར་བཅིངས་ནས། ཁྲག་སྣ་དང་དུག་སྣའི་ཐུན་གྱིས་བྲབ་ཅིང་། ཙ་ཙ་ཤི་ཤི་སྙིང་ཁྲག་འདིར་ཤག་ལུ་འུ་ཙ་ཙ་ཡ་ཡ་མ་ཧྭ་
སྙིང་དཪ་སྙིང་རྦུ་ཤག་མ་མ་ཨེ་ཀ་ཙ་ཏི་སྲོག་ཐུན་རྦད། ཅེས་སྟོང་ཕྲག་གཅིག་བཟླས་ནས། སྔ་མ་བཞིན་འཕངས་སོ། །
དབྱར་ཟླ་ར་བའི་ཚེས་བཅུ་བདུན་གྱི་ས་རུབ་མཚམས་སུ་ལྷོ་ནས་བྱང་དུ་རྒྱུ་བས། ལིང་ག་ལྷོར་བསྟན་ལ། རང་ཉིད་བྱང་དུ་བལྟ་བས་

གཅེར་བུར་འདུག་སྟེ། ཐལ་ཆེན་གྱིས་བྲབ་ཅིང་། རག་མོ་རག་མོ་སྙིང་ཤ་ཀུ་རུ་ཛ་ཛ་སྙིང་ཤག་ཁོས། ཞེས་པ་བརྒྱ་རྩ་བཟླའོ། །
སྟོན་ཟླ་ར་བའི་ཚེས་དྲུག་གི་ནམ་མཁའ་མཐའ་བཏེག་བྱུང་དུས་བྱང་ནས་ལྷོར་རྒྱུ་བས། ལིང་ག་བྱང་དུ་ཁ་བསྟན་ལ། རང་ཉིད་ལྷོར་
བལྟས་ཏེ་བྱ་མོ་ནག་མོའི་སྒོང་ཟོར་དེང་དེང་བྱེད་ཅིང་། མ་མ་ཨེ་ཀ་ཙ་ཏི་སྙིང་ཐཾ་ཛཿ། ཞེས་པ་སྟོང་གིས་བྲབ་པོ། །དེས་ནི་ལས་
གང་ཡིན་ཞག་དེ་ཉིད་ལ་འགྲུབ་པོ། །དུས་ལྷག་མ་ཉི་ཤུ་ནི། དགུན་ཟླ་ར་བའི་སྟོང༌། འབྲིང་པོའི་ཚེས་བརྒྱད་དང་ཉི་ཤུ་གཉིས་ཐ་ཆུང་
གིས་ཚེས་བཅུ་དང་ཉི་ཤུ་ལྔ། དཔྱིད་ཟླ་ར་བའི་ཚེས་དགུ། འབྲིང་པོའི་ཚེས་བཅུ་དང་ཉི་ཤུ་དགུ། ཐ་མའི་ཚེས་གསུམ་དང་ཉི་ཤུ་བརྒྱད།
དབྱར་ཟླ་ར་བའི་ཉི་ཤུ་བདུན། འབྲིང་པོའི་ཚེས་བཅུ་དང་ཉི་ཤུ་གཅིག ཐ་མའི་ཚེས་བཅུ་དྲུག་དང་ཉི་ཤུ་བདུན། སྟོན་ཟླ་ར་བའི་ཉི་ཤུ་
གསུམ། འབྲིང་པོའི་ཚེས་བཅུ་དགུ་དང་ཉི་ཤུ་གཅིག ཐ་མའི་ཚེས་གཉིས་དང་ཉི་ཤུ་བརྒྱད་ལ་རྒྱུ་བ་སྟེ། སྟོན་ཟླ་གསུམ་གྱི་ཚེས་རྣམས་ལས།
ཚེས་དྲུག་གི་ནམ་བཏེག་པ། བཅུ་དགུའི་ཉི་མ་རྩེ་ཤར། ཚེས་གཉིས་ཀྱི་ཉི་མ་ཕྱེད་ནས་མ་ནུབ་གྱི་བར་རྣམས་ཉིན་མོར་རྒྱུ་ལ། ལྷག་མ་
མཚན་མོར་རྒྱུ་བའོ། །དེ་ཡང་ཉིན་ཞག་གཅིག་ལ་རླུང་དྲུག་ཅུ་རྩ་བཞིར་ཕྱེ་བས། ཉིན་མཚན་སྙོམས་དུས་སུམ་ཅུ་རྩ་གཉིས་གཉིས་རྒྱུ་
བས་འཕེལ་འགྲིབ་ཀྱང་ཤེས་པར་བྱའོ། །དེ་དག་གི་ངེས་པ་ནི། མ་མོའི་དུས་གནད་ངེས་པ་ལས། ངེས་པར་ལོ་གཅིག་ཟླ་བ་ཡང༌། །
བཅུ་གཉིས་རིམ་པར་མ་ནོར་བས། །ངེས་པར་གཏན་ལ་ཕབ་བྱས་ཏེ། །དགུན་དབྱར་སྟོན་དཔྱད་ཟླ་བ་ལ། །གསུམ་གསུམ་ཁོ་ནར་
ངེས་རྩིས་པས། །དགུན་ཟླ་དང་པོའི་གསུམ་དང་སྟོང༌། །འབྲིང་པོའི་བརྒྱད་དང་ཉི་ཤུ་གཉིས། །ཐ་མའི་ཚེས་བཅུ་ཉི་ཤུ་ལྔ། །དཔྱིད་ཀྱི་
དང་པོའི་བཞི་དང་དགུ། །འབྲིང་པོའི་བཅུ་དང་ཉི་ཤུ་དགུ། །ཐ་མའི་ཚེས་གསུམ་ཉི་ཤུ་བརྒྱད། །དབྱར་གྱི་དང་པོའི་བཅུ་བདུན་དང༌། །
ཉི་ཤུ་དག་ཀྱང་དེ་བཞིན་བདུན། །འབྲིང་པོའི་བཅུ་དང་ཉི་ཤུ་གཅིག །ཐ་མའི་བཅུ་དྲུག་ཉེར་བདུན་ཡིན། །སྟོན་གྱི་དང་པོའི་ཚེས་དྲུག་
དང་། །ཉི་ཤུ་གསུམ་ལ་ངེས་པར་རྒྱུ། །འབྲིང་པོའི་བཅུ་དགུ་ཉི་ཤུ་གཅིག །ཐ་མའི་གཉིས་དང་ཉི་ཤུ་བརྒྱད། །དེ་ལྟར་ཟླ་བ་བཅུ་གཉིས་
ལ། །རྒྱུ་བའི་ཞག་ནི་ཉི་ཤུ་བཞི། །ལྷག་མ་ལས་དག་རྡུགས་པར་འགྱུར། །དེ་ལ་ངེས་པའི་གནད་ཕྱེ་ན། །ཉིན་མོ་རྒྱུ་བ་གསུམ་ལས་མེད། །
ལྷག་མ་མཚན་མོ་རྒྱུ་བ་ཡིན། །དགུན་ཟླའི་དང་པོ་སྲོད་དང་འཇིང༌། །གཉིས་པ་ཉི་ནུབ་རྡེའུ་ནག །གསུམ་པ་ཕྱེད་གུང་ཕྱེད་ཚད་དོ། །
དཔྱིད་ཟླ་དང་པོའི་ཕྱེད་ཡོད་དང༌། །དེ་ཡི་ཆ་ལས་རླུང་ནི་ཡང༌། །སུམ་བཅུ་རྩ་གཉིས་དག་ལའོ། །འབྲིང་པོའི་དེ་ནི་དྲུག་ཅུ་བཞི། །ཐ་
ཆུང་དེ་ནི་རླུང་ཉེར་གཉིས། །དབྱར་གྱི་དང་པོ་རླུང་བཅུ་ཡིན། །ཕྱེད་དང་བདུན་དང་ཉི་ཤུ་སྟེ། །འབྲིང་པོའི་བཞིའོ་ཐ་ཆུང་དྲུག །སྟོན་གྱི་
དང་པོ་རླུང་བཞི་ཆ། དེ་ཡི་འོག་མ་ཉི་ཤར་དུས། །ཐ་ཆུང་ཉིན་ཕྱེད་མཚན་མོའི་བར། །དེ་ནི་དུས་ངེས་བརྟག་པའོ། །ཞེས་སོ། །དེ་ཡང་
རླུང་ཉི་ཤུ་པོ་དེ་རྣམས་ལ་གཏོར་མ་སྦྱིན་པ་ཡིན་པས་རྒྱུ་ཕྱོགས་ཞིབ་ཏུ་མ་སྨྲོས་སོ། །གལ་ཏེ་ལས་འགྱངས་ན། གཤེད་ལ་དབབ་པ་ནི།
དགྲ་བོའི་གཟུགས་བག་ཟན་དང་རྐང་རྗེས་ཀྱིས་བསྲེས་པ་ལ་བྱས་པའི་སྙིང་གར་རོ་ཤོག་ལ་འཁོར་ལོ་རྩིབས་བཞི་པའི་ལྟེ་བར་དགྲའི་
མིང་རུས། རྩིབས་བཞི་ལ་བསད་སྔགས་ཚན་བཞི་བྲིས་པ་བཅུག་ནས། ཚེར་མ་སྣ་ཚོགས་བཙུགས་ལ་མ་མོ་རྒྱུ་བའི་དུས་བཞིར་སྔ་མ་
བཞིན་བསྟན་ལ་དེའི་མདུན་དུ། ཨེ་ཀ་ཙ་ཏིའི་བྲིས་སྐུ་རྒྱུ་ཕྱོགས་ནས་ལིང་ག་དེ་ལ་ཞལ་བསྟན་པ་གཉིས་ཀྱི་བར་དེར་ཡུགས་ས་མོའི་
དོར་རྟ་ལ་སོགས་པའི་མི་གཙང་བའི་རྫས་དུད་ཀྱིས་བདུག་ཅིང༌། བདག་ཉིད་རྒྱུ་ཕྱོགས་ནས་འཁར་བའི་ཕྱེ་མའི་ཐུན་གྱིས་སྐུ་གཟུགས་
དེའི་རྒྱབ་ནས་བྲབ་ཅིང༌། འབོད་རྦད་བསད་གསུམ་སྦྲེལ་ལ་བཟླས་པས། མ་མོ་ཁྲོས་ཏེ་དགྲ་དེ་སྐད་ཅིག་ལ་སྙིང་ཕྱུང་བར་བསམ་མོ།།
དེས་ནི་མི་འགོར་བར་འགྲུབ་ངེས་པའི་གནད་དོ། །དེ་ནས་དྲི་བཟང་དང་འོ་མའི་ཆུས་སྐུ་གཟུགས་དེ་མེ་ལོང་དུ་ཤར་བ་བཀྲུས་ཏེ།

མཆོད་བསྟོད་དང་བཟོད་གསོལ་གྱིས་མ་མོ་དབུགས་དབྱུང་བར་བྱའོ། །འདི་སྔ་མས་མ་འགྲུབ་ན་བྱའི། གང་རུང་རུང་དུ་མི་བྱའོ། །འདི་
ལྟ་བུའི་གནད་ཡོད་ན། སྔགས་བདག་མ་བས་ཀྱང་བྱམས་ཤིང་འདོད་པའི་དོན་ཐམས་ཅད་འགྲུབ་པའོ། །དགེ་བ་འདི་ཡིས་འགྲོ་བ་
ཀུན། །བགེགས་བྲལ་དགྲ་རྣམས་མེད་པ་དང༌། །སྔགས་བདག་དམ་ཅན་རྒྱ་མཚོ་ཡིས། །དུས་རྣམས་ཀུན་ཏུ་བསྐྱང་བར་ཤོག །
དཔལ་སྔགས་ཀྱི་བདག་མོའི་སྒྲུབ་ཐུབ་སྙིང་གི་དུམ་བུ་ཞེས་བྱ་བ། ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་རྒྱུད་
དང་མན་ངག་དང་བླ་མ་དམ་པའི་ཞལ་གདམས་རྣམས་གཅིག་ཏུ་བསྡོམས་ཏེ་གསལ་བར་བཀོད་པ་རྫོགས་སོ། ། ། །དགེའོ། །
དགེའོ། །དགེའོ། ། ། །
༄༅། །རྭ་ཧུ་ལའི་གསང་སྒྲུབ་སྙིང་གི་དུམ་
བུ་བཞུགས་སོ། ། ། །
ཐོག་མའི་མགོན་པོ་རྒྱལ་བ་ལ། །ཀུན་ནས་གུས་པས་ཕྱག་འཚལ་ཏེ། །དྲང་སྲོང་ཆེན་པོའི་སྒྲུབ་པ་ཡི། །རིམ་པ་བདག་གིས་བཤད་པར་
བྱ། །འདི་ལ་གསུམ་སྟེ། བསྙེན་པ་དང་། སྒྲུབ་པ་དང་། ལས་སྦྱོར་རོ། །དང་པོ་ནི། དུས་གཉན་བརྒྱད་ཀྱི་ཚེ། བཤོས་བུ་དགུས་བསྐོར་
ཏེ། རང་ཉིད་ལྷའི་ང་རྒྱལ་དང་ལྡན་པའི་མདུན་དུ་རཱ་ཧུ་ལ་བསྐྱེད་ནས། འབོད་སྔགས་བརྒྱ་རྩ་རེ་བཟླས་ཏེ། བ་ལིང་ཏ་ཁཱ་ཧི་ཞེས་པ་
དང༌། བསྟོད་བསྐུལ་གྱིས་སྔགས་ལ་ཟླ་བ་གཅིག སྲོད་ལ་ཡང་འཛིན་གཏོར་གསོ་ཞིང༌། འབོད་སྔགས་དང་གཏོར་མ་བཏང་ལ་བསྟོད་
བསྐུལ་རེ་བྱའོ། །དེས་ནི་བར་ཆད་མེད་ཅིང་སྙིང་ཉེ་ལ་འཁུ་ལྡོག་མི་འབྱུང་བའི་གནད་དམ་པའོ། །གཉིས་པ་སྒྲུབ་པ་ནི། རི་ནག་པོའི་
རྩེ་འམ། བྲག་ནག་པོའི་དྲུང་ལ་སོགས་པར་མནྜལ་གྲུ་གསུམ་རོ་སོལ་དང་ར་ཁྲག་གིས་བྱུགས་པའི་དབུས་སུ། རྟེན་གཏོར་བཤོས་བུ་
དགུ་བསྐོར་གྱི་གདན་ལིང་ག་བྱས་པ་ལ། གཟའི་ཙ་ཀ་ལི་བཙུགས་ཏེ། དར་ནག་གི་གུར་ཕུབ་པའི་མདུན་དུ་གཏོར་ཆུང་རེ་བཤམས་ལ་
ཁྲག་གིས་བྲན་ནོ། །དེ་ནས་ཁ་ལྷོ་ནུབ་ཏུ་བལྟས་ལ། སྐྱབས་འགྲོ་སེམས་བསྐྱེད། སྟོང་པའི་ངང་དུ་བསྒོམ་པར་བྱས་ལ། རང་ཉིད་ཡེ་
ཤེས་ཀྱི་རཱ་ཧུ་ལ་དབུ་དགུ་ཕྱག་བཞི་དུད་ཀ་སྦྲུལ་མཇུག་འཁྱིལ་བར་བསྒོམ་ལ། སངས་རྒྱས་ཐམས་ཅད་ཀྱི་
ཐུགས་ཀ་ནས་དེ་འདྲ་བའི་ཡེ་ཤེས་པ་སྤྱན་དྲངས་ལ་བསྟིམ་ནས། མདུན་གྱི་རྟེན་གཏོར་ཙ་ཀ་ལི་དང་བཅས་པ་
སྟོང་པའི་ངང་ལས། འཇིག་རྟེན་པའི་རཱ་ཧུ་ལ་དུད་ཁ་དབུ་དགུའི་དབུས་གསུམ་མཐིང་ནག གཡས་གསུམ་
དམར་ནག གཡོན་གསུམ་ལྗང་ནག སྟེང་ན་བྱ་རོག་གི་མགོ་ཅན། ཕྱག་དང་པོ་གཉིས་ན་ཆུ་སྲིན་གྱི་རྒྱལ་མཚན་
དང་སྦྲུལ་ཞག འོག་མ་གཉིས་ན་མདའ་གཞུ་འཛིན་པ། སྨད་སྤྲུལ་དུ་འཁྱིལ་ཞིང༌། དབུ་རྣམས་ལ་སྤྱན་གསུམ་
གསུམ་སྐུ་ལ་སྤྱན་སྟོང་དམར་རུམ་མེ་ཡོད་པར་བསམས་ལ། ཧྲི་ཤག་རུ་རམ། ན་གེ་ཙིཏྟ་ཏྲཾ། མ་མ་ཡྀ་ཟ་གྷཾ། ཧ་
ཧེ་ཡོ་ཀི་ཤ་ལ་ཛ་ཛཿ ཞེས་པས། རྭ་ཧུ་ལ་འཁོར་ལྷ་སྲིན་སྡེ་བརྒྱད་དང་བཅས་པ་སྤུན་དྲངས་ལ་བསྟིམ་ནས། ཡིད་ཀྱིས་མཆོད་

དེ། འབོད་སྔགས་དང་དེའི་གཤམ་དུ། སྦྲའི་ཤག་སྦྲའི་ཤག ཧ་ཧ་ཚལ་པ་ཚལ་པ། རུམ་རུམ་ཉིག་ཉིག འདུར་འདུར།
རྒྱུག་རྒྱུག ཀེ་ཏེ་ཀེ་ཏེ་རྦད། རྭ་ཧུ་ལ། དགྲ་བོའི་སྙིང་དང་ནང་ཁྲོལ་ལ་རྦད། ཤ་རུས་པགས་པ་ལ་རྦད། བླ་ཚེ་
སྲོག་ལ་རྦད། ཅེས་རྦད་སྔགས་བཟླས་པའི་མཐར། དགྲ་བོའི་ལིང་ག་ཐོད་ནང་དུ་བཅུག་ལ་ཉུང་ནག་དང༌། དུག་ཁྲག་གིས་བྲབ་
ཅིང་སྔགས་དེའི་གཤམ་དུ། ཧེ་ཝ་ཧི་ཏི་ས་ར་ཁ་ར་ཧོར་ཏི་ཤེད་ཟོན་ཆེ་གེ་མོ་མཱ་ར་ཡ་རྦད། ཅེས་བསལ་སྔགས་བཟླས་ཤིང་།
ཞག་ཉི་ཤུ་རྩ་གཅིག་སྒྲུབ་བོ། །དེ་ཡང་དང་པོ་ཞག་བདུན་དུ་འབོད་སྔགས་གཙོ་བོར་བཟླས་ཤིང་རྦད་བསད་འཇོག་ཁར་བཟླའོ། །བར་
བ་བདུན་ལ་འབོད་རྦད་དྲིལ་ལ་བཟླས་ཤིང་གསད་སྔགས་ཐུན་ཞབས་སུ་བཟླས་སོ། །ཐ་མ་བདུན་ལ་འབོད་རྦད་གསད་གསུམ་དྲིལ་
ལ་བཟླས་ཤིང་བར་བར་དུ་ཐུན་གྱིས་བྲབ་པོ། །ཐུན་འཇོག་ཁར་གཏོར་མ་བཏང་ཞིང༌། ཧཱུྃ་གཟའ་མཆོག་ཆེན་པོ་རཱ་ཧུ་ལ། །
འཇིགས་བྱེད་ཆེན་པོ་དྲག་རྩལ་ཅན། །ཕ་ནི་སྲིན་ལ་མ་ནི་ཀླུ། །ཀླུ་སྲིན་འཚོགས་པའི་མཐུ་བོ་ཆེ། །ལུས་པོ་
གཅིག་ལ་མགོ་བོ་དགུ། །མགོ་ལུས་མེད་པར་མིག་གིས་ཁེངས། །སྐུ་ནི་འཇིགས་པའི་དུད་ཁ་ལ། །གཡས་པ་ར་
ཡི་མདའ་གཞི་ལ། །གཡོན་པ་ཆུ་སྲིན་རྒྱལ་མཚན་བསྣམས། །ལྷོ་ནུབ་མཚམས་ནས་སྐུ་བཞེངས་ཤིག །ཚེས་
གྲངས་བཞི་ཡི་སྲོད་དག་ལ། །ནུབ་ནས་ཤར་དུ་རྒྱུ་ཙམ་ན། །མ་མོ་ཡོངས་ཀྱི་དམག་དཔོན་བྱེད། །རིམས་ནད་
འབེབས་པའི་མཐུ་བོ་ཆེ། །མ་མོ་ཀིང་ཀང་དགྲ་ལ་བྷྱོཿ༔ ཚེས་གྲངས་བརྒྱད་ཀྱི་དྲོས་ཆེན་ལ། །ཤར་ལྷོ་ནུབ་བྱང་
རྒྱུ་ཙམ་ན། །དགྲ་ལྷ་རྒྱལ་མོའི་དམག་དཔོན་བྱེད། །ཡམས་ནད་འབེབས་པའི་མཐུ་བོ་ཆེ། །དགྲ་ལྷའི་ཀིང་ཀང་
དགྲ་ལ་བྷྱོཿ༔ ཚེས་གྲངས་བཅུ་གཅིག་དུས་ཚོད་དུ། །ནམ་ནི་ཕྱེད་ནས་ཕྱེད་ཡོལ་ལ། །བྱང་ནས་ལྷོ་རུ་རྒྱུ་ཙམ་ན། །
གཤིན་རྗེ་ཡོངས་ཀྱི་དམག་དཔོན་བྱེད། བལ་ནད་འབེབས་པའི་མཐུ་བོ་ཆེ། གཤིན་རྗེའི་ཀིང་ཀང་དགྲ་ལ་བྷྱོཿ༔
ཚེས་གྲངས་བཅོ་ལྔའི་ཉིན་ཕྱེད་ལ། །ལྷོ་ནུབ་བྱང་ཤར་རྒྱུ་ཙམ་ན། །སྲིན་པོ་ཡོངས་ཀྱིས་དམག་དཔོན་བྱེད། །གྲི་
རྒོད་གཏོང་བའི་མཐུ་བོ་ཆེ། །སྲིན་པོའི་ཀིང་ཀང་དགྲ་ལ་ཡ། །ཚེས་གྲངས་བཅོ་བརྒྱད་ནམ་ཕྱེད་ལ། །ཤར་ནས་
ནུབ་ཏུ་རྒྱུ་ཙམ་ན། །དམུ་རྣམས་ཡོངས་ཀྱི་དམག་དཔོན་བྱེད། །བྱིང་ནད་གཏོང་བའི་མཐུ་བོ་ཆེ། །དམུ་ཡི་ཀིང་
ཀང་དགྲ་ལ་ཡ། །ཉི་ཤུ་གཉིས་ཀྱི་ཕྱེད་ཡོལ་ལ། །ནུབ་བྱང་ཤར་ལྷོ་རྒྱུ་ཙམ་ན། །བཙན་རྣམས་ཡོངས་ཀྱི་དམག་
དཔོན་བྱེད། །གཟེར་ནད་གཏོང་བའི་བའི་མཐུ་བོ་ཆེ། །བཙན་གྱི་ཀིང་ཀང་དགྲ་ལ་ཡ། །ཉི་ཤུ་ལྔ་ཡི་སྐྱ་རེངས་ལ། །
ལྷོ་ནས་བྱང་དུ་རྒྱུ་ཙམ་ན། །ཀླུ་རྣམས་ཡོངས་ཀྱི་དམག་དཔོན་བྱེད། །མཛེ་ནད་གཏོང་བའི་མཐུ་བའི་མཐུ་བོ་ཆེ། །
ཀླུ་ཡི་ཀིང་ཀང་དགྲ་ལ་ཡ། །ཉི་ཤུ་དགུ་ཡི་མྱུར་སྨད་ན། །བྱང་ཤར་ལྷོ་ནུབ་རྒྱུ་ཙམ་ན། །ལྷ་རྣམས་ཡོངས་ཀྱི་
དམག་དཔོན་བྱེད། །ལྷ་ནད་གཏོང་བའི་མཐུ་བོ་ཆེ། །ལྷ་ཡི་ཀིང་ཀང་དགྲ་ལ་ཡ། །ཕྱོ་ཕྱོ་དམ་ཉམས་དགྲ་ལ་ཕྱོ། །

གཟའ་མཆོག་ཉི་མ་དགྲ་ལ་ཕྱོ། །དམ་ཉམས་དགྲ་བོའི་དྲོད་ལ་རོལ། །གཟའ་མཆོག་ཟླ་བ་དགྲ་ལ་ཕྱོ། །དམ་
ཉམས་དགྲ་བོའི་ཁྲག་ལ་རོལ། །གཟའ་མཆོག་མིག་དམར་དགྲ་ལ་ཕྱོ། །དམ་ཉམས་དགྲ་བོའི་སྙིང་ལ་རོལ། །
གཟའ་མཆོག་ལྷག་པ་དགྲ་ལ་ཕྱོ། །དམ་ཉམས་དགྲ་བོའི་དབུགས་ལ་རོལ། །གཟའ་མཆོག་ཕུར་བུ་དགྲ་ལ་ཕྱོ། །
དམ་ཉམས་དགྲ་བོའི་རྩ་རྒྱས་རོལ། །གཟའ་མཆོག་པ་སངས་དགྲ་ལ་ཕྱོ། །དམ་ཉམས་དགྲ་ཡི་རུས་ལ་རོལ། །
གཟའ་མཆོག་སྤེན་པ་དགྲ་ལ་ཕྱོ། །དམ་ཉམས་དགྲ་བོའི་ཤ་ལ་རོལ། །ཆེ་གེ་མོའི་ཙིཏྟ་མཱ་ར་ཡ་རྦད་བྷྱོཿ། ཞེས་
བརྗོད་ནས་ཐལ་མོ་བརྡབ་པའི་བར་དུ་དགྲ་བོ་སྒོང་ལྤགས་བཅར་བ་བཞིན་དུ་སོང་བར་བསམས་ལ། གཏོར་ཆུང་དགྲ་ཕྱོགས་སུ་ཟོར་
དུ་འཕངས་སོ། །གསུམ་པ་ལས་སྦྱོར་ལ་འཕངས་སྲེག་མནན་གསུམ་ལས། དང་པོ་འཕངས་པ་ནི། སྒྲུབ་པ་ཐོན་པའི་དུས་ཉི་ཤུ་དགུའི་
ཉི་མ་མདུང་གང་ན། རང་ཉིད་སྐྲ་སྤྱི་བོར་བཅིངས་ཏེ། རྟེན་གཏོར་དཀྱིལ་འཁོར་དབུས་ན་ཡོད་པ་དེ་ཁྱེར་ལ། དགྲའི་ཁང་པ་ལ་བརྡེག་
གོ །སྲེག་པ་ནི། ལིང་ག་ཚེར་མའི་མེ་ནང་དུ་རྭ་ཧུ་ལ་བསམས་ལ་བསྲེགས་པའི་ཐལ་བ་ལམ་རྒྱ་གྲམ་དུ་མནན་ནོ། །སེར་བ་འབེབས་ན།
རྟེན་གཏོར་འོང་ཁར་འཕངས་ཤིང་མཛེ་ཐོད་དུ་རྫས་ངན་ཚོགས་ཚད་བླུགས་ནས་བཀོལ་ལ་ཁ་སྦུབ་པས་དེ་མ་ཐག་ཏུ་སེར་བ་འབེབས་
སོ། །ཡང་རྟེན་གཏོར་དགྲ་ཕྱོགས་སུ་འཕངས་ལ། ཐོད་ངན་ལིང་ག་དང་བཅས་པ་དེ་ཀླུ་ཡོད་ངེས་པའི་ཆུ་མིག་གི་མགོར་ཤ་རུའམ་དགོ་
རུས། ཁྲུ་གང་མཐོ་གང་བའི་དོང་བྲུས་ཏེ་དོར་ཁར་མཛེ་རྐང་གི་སྒྱེ་པུ་གསུམ་བཙུགས་པའི་སྟེང་དུ་ཐོད་ངན་ལིང་ག་ཅན་དེ་བཙུགས་ཏེ།
དུག་སྣ་ཁྲག་སྣའི་ཁུ་བས་ཕྱེད་ཙམ་བཀང་བའི་འོག་དོང་ནང་དུ་ཚེར་མ་ཅན་གྱི་ཤིང་གཙེར་ལ། མེ་སྤར་ནས་ཁོལ་བ་དང་ཐོད་པ་དེ་
མེ་ཁྲོད་དུ་ཁ་སྦུབ་ལ། སས་གཡོགས་པ་གནམ་གང་གི་ཉི་མ་ནུབ་དུས་བྱའོ། །དེས་ནི་ལས་གཞུག་འཕངས་སྲེག་མནན་གསུམ་གྱིས་
བསྡུ་བ་ཞེས་བྱ་སྟེ། མི་འགྲུབ་མི་སྲིད་པའི་གནད་དོ། །དེ་ཡང་ཚེས་བརྒྱད་ནས་རྫས་རྟེན་གཏོར་མ་བཤམས་ལ་མཚམས་བཅད་དེ།
སྒྲུབ་པའི་མགོ་ཟུག་ནས། ཉི་ཤུ་དགུའི་ནུབ་མོ་ཟིན་པར་བྱས་ལ། གནམ་གང་གི་ནུབ་མོ་འཕངས་སྲེག་མནན་གསུམ་གྱིས་ལས་
མཐའ་རྫོགས་པར་བྱེད་པའོ། །འདི་ཉིད་ལག་ལེན་དམར་ཁྲིད་དུ་བཀོད་པ་སྟེ། སྲུང་བ་དང་བླ་རྡོ་བཅང་བ་ལ་སོགས་པ་ཅི་ཡང་མི་
དགོས་སོ། །དུས་གཉན་རྣམས་ལ་མཆོད་བསྟོད་ཀྱིས་བསྐང་གསོ་བྱའོ། །དེས་ནི་སྙིང་ཉེ་ཞིང་ལས་གང་ཡང་བྱེད་དོ། །དེ་ལྟར་གཟའ་
མཆོག་ཐུགས་ཀྱི་སྒྲུབ་པའི་རིམ། །གབ་པ་མངོན་དུ་ཕྱུང་ནས་བཀོད་པ་དེས། །འགྲོ་ཀུན་དམ་ཅན་རྒྱ་མཚོས་ལེགས་སྐྱོང་ཞིང༌། །ཇི་
ལྟར་བསམ་དགུ་ཡིད་བཞིན་འགྲུབ་པར་ཤོག །གཟའི་རྒྱལ་པོ་རྭ་ཧུ་ལའི་གསང་སྒྲུབ་སྙིང་གི་དུམ་བུ་ཞེས་བྱ་བ། ཐེག་པ་མཆོག་གི་
རྣལ་འབྱོར་པ་ཀློང་ཆེན་རབ་འབྱམས་ཀྱིས། གངས་རི་ཐོད་དཀར་གྱི་མགུལ་དུ་བཀོད་པ་རྫོགས་སོ། ། ། །དགེའོ། །དགེའོ། །
དགེའོ། །

༄༅། །གཟའ་བདུད་ཀྱི་གསང་སྒྲུབ་མེ་རླུང་
འཁྱིལ་པ་བཞུགས་སོ། ། ། །
སློབ་དཔོན་པདྨ་འབྱུང་གནས་ལ་ཕྱག་འཚལ་ལོ། །དྲང་སྲོང་གཟའི་ཡང་གསང་བླ་མེད་ཀྱི་སྒྲུབ་པ་ནི། དབེན་པར་གཟའི་སྐུ་གཟུགས་
བཞེངས་པ་ནི། སྟོད་ལྷའི་ལུས་ཀྱི་དབུས་ཀྱི་ཞལ་གསུམ་མཐིང་ག གཡས་ཞལ་གསུམ་དཀར་བ། གཡོན་ཞལ་གསུམ་ལྗང་བ། སྟེང་ན་
བྱ་རོག་གི་དབུ་དང་བཅུའི་ཞལ་རེ་རེ་ལ་སྤྱན་གསུམ་གསུམ་དང་ལྡན་པ། གཡས་ཞལ་བཞད། གཡོན་ཞལ་རྒོད། དབུས་ཞལ་རྔམ་ཞིང་
ཁྲོ་བ། ཕྱག་བཞིའི་གཡས་དང་པོ་ཆུ་སྲིན་གྱི་རྒྱལ་མཚན། གཡོན་དང་པོ་སྤྲུལ་ཞགས། འོག་མ་གཉིས་རྭའི་མདའ་གཞུ་འགེངས་པ།
སྐུ་ལུས་ཐམས་ཅད་སྤྱན་སྟོང་གཟིགས། རིན་པོ་ཆེའི་རྒྱན་ཅན་འཇིགས་སུ་རུང་བ། དྲང་སྲོང་སྐེམ་པོའི་གཟུགས་ཅན་བྲིའོ། །དེའི་ཕྱོགས་
བཞིར་གདོང་མོ་བཞི་ལ། ཤར་དུ་སྟག་སྲིན་ཟོར་གདོང་ཟོར་བ་བསྣམས་པ། ལྷོར་བམ་སྲིན་དྲེད་གདོང་རྒྱུ་ཞགས་བསྣམས་པ། ནུབ་
ཏུ་རྐོང་སྲིན་བ་ལང་གདོང་ལྕགས་ཀྱུ་ཐོགས་པ། བྱང་དུ་འབྲོག་སྲིན་ཆུ་སྲིན་གདོང་རི་རབ་འདེགས་ཤིང་ཀླད་ལ་བསྐོར་བ། ལུས་མི་ལ་
མགོ་ཐ་དད་ཅིང་དཀར་སེར་དམར་ལྗང་རིམ་པ་བཞིན་ནོ། །དེའི་ཕྱི་རོལ་ཕྱོགས་མཚམས་བརྒྱད་ལ་ལྷ་སྲིན་སྡེ་བརྒྱད་ལ། ཤར་དུ་ལྷ་
དཀར་པོ་པི་ཝཾ་འཛིན་པ། ལྷོར་གཤིན་རྗེ་སྨུག་ནག་རལ་པ་སྙིགས་པ་བེ་ཅོན་འཛིན་པ། ནུབ་ཏུ་ཀླུ་དམར་པོ་སྤྲུལ་མགོའི་གདེངས་ཀ་
ཅན་སྦྲུལ་ཞགས་འཛིན་པ། བྱང་དུ་གནོད་སྦྱིན་ལྗང་སེར་ནེའུ་ལེ་འཛིན་པ། ཤར་ལྷོར་རྒྱལ་པོ་དཀར་སེར་བུམ་དབྱུག་འཛིན་པ། ལྷོ་
ནུབ་ཏུ་བཙན་དམར་པོ་ཞགས་པ་འཛིན་པ། ནུབ་བྱང་དུ་དམུ་ལྗང་སེར་ནད་རྐྱལ་འཛིན་པ། བྱང་ཤར་དུ་བདུད་ནག་པོ་མདུང་ནག་
འཛིན་པ། དེའི་ཤར་ཕྱོགས་སུ་སྨིན་དྲུག་ལ་སོགས་པ་བདུན། ལྷོ་ནུབ་བྱང་གསུམ་བདུན་བདུན་ཏེ་ཉི་ཤུ་རྩ་བརྒྱད་ནི་སྣ་ཚོགས་མདོག་
ཅན་བུམ་པ་དང་། དཔལ་བེའུ་དང་། འཁོར་ལོ་དང་། རྒྱལ་མཚན་དང་། དགྲ་སྟུ་དང་། དབྱུག་ཏོ་དང་། ཞགས་པ་དང༌། ནོར་བུ་དང་།
ཁང་བུ་དང༌། པདྨ༌དང༌། གདུགས་དང༌། བ་དན་དང༌། རྩེ་གསུམ་དང༌། རལ་གྲི་དང༌། གཞོང་པ་དང༌། མདའ་གཞུ་དང༌། མདུང་དང༌།
བེ་ཅོན་དང༌། མར་མེ་དང༌། ཕྲེང༌བ་དང༌། གྲི་གུག་དང༌། རྡོ་རྗེ་དང༌། ཐོད་ཁྲག་དང༌། ནེའུ་ལེ་དང༌། སྤོས་ཁང་དང༌། དུང་ཆོས་དང༌།
པི་ཝཾ་འཛིན་པའོ། །དེའི་ཕྱི་རོལ་གྱི་ཕྱོགས་བཞིར་མི་ནག་འོ་དོད་འབོད་པ། བུད་མེད་ནག་མོ་རལ་པ་སྙིགས་ནས་དུལ་མོ་བརྡུལ་བ།
ཁྱི་ནག་དགྲ་ལ་ཟུག་པ། སྟག་དང་སྤྲེའུ་བྱ། གཟིག་བྱི་ལ། དོམ་དྲེད། སྤྱང་ཀི་དུར་བྱ་ལ་སོགས་པ་སྣ་ཚོགས་བྲིས་པའི་མཐར་སྐོར་མེ་
རི་འབར་བར་བྱའོ། །དེ་ནས་སྟེགས་གྲུ་གསུམ་དཔངས་སོར་བཞི་ངོས་གསུམ་ཁྲུ་རེ་ཡོད་པ་ལ་རོ་སོལ་གྱིས་བྱུགས་པའི་དབུས་སུ་དོང་
གྲུ་གསུམ་བྲུས་པའི་ནང་དུ་དགྲ་ཡི་གཟུགས་བག་ཟན་ནམ། ཁམས་ལ་བྱས་པ་གན་རྐྱལ་བཞག་པའི་སྟེང་དུ་གཟའི་བཤོས་བུ་དགུ་
བསྐོར་གྱི་རྩེ་ལ་ལིང་ག་དང་ཤ་ཁྲག་གིས་བརྒྱན་པར་བྱའོ། །དེའི་ངོས་སུ་སྔར་གྱི་བྲིས་སྐུའི་ཞལ་འོང་བ་བྱས་ལ་དར་ནག་གུར་དབུབ་
ཅིང༌། ཟུར་དུ་འཕྲལ་གཏོར་ཟུར་གསུམ་པ་མཐེབ་ཀྱུས་བསྐོར་བ་གཅིག་དང༌། གཞི་བདག་གཏོར་མ་གཅིག་བཤམས་ཤིང༌། གྲི་དང་
མདུང་ལ་སོགས་པའི་སྤྱན་གཟིགས་འབྱོར་ཚད་བཤམ་མོ། །དེ་ནི་བརྟེན་ཐབས་སོ། །སྒྲུབ་དུས་བླ་རྡོ་བཅང་པ་ལ་རྡོ་ཕ་ཝང་ལོང་བུ་ལ་
མཚལ་གྱིས་ཏྲི་དྲུག་བྲིས་པ་དར་ཟབ་ཀྱིས་དྲིལ་ནས་བཅང་ངོ༌། །དེས་ནི་ལུས་དང་གྲིབ་མ་ལྟར་འོང་ཞིང༌། འཁུ་ལྡོག་མི་འབྱུང་ངོ༌། །

སྒྲུབ་པ་དངོས་ལ་། བསྙེན་པ། སྒྲུབ་པ། ལས་སྦྱོར་གསུམ་ལས། དང་པོ་བསྙེན་པ་ནི་སྐྱབས་འགྲོ་སེམས་བསྐྱེད། སྟོང་པའི་ངང་
ལས་རང་ཉིད་པདྨ་ཐོད་ཕྲེང་རྩལ་མཐིང་ནག་སྤྱན་གསུམ་ཉི་ཟླ་ལྟར་འབར་ཞིང་མཆེ་བ་གཙིགས་པ། དབུ་སྐྲ་
དང་སྨ་ར་དམར་སེར་བསྐལ་པའི་མེ་སྟག་འཕྲོ་ཞིང༌། ཉི་ཟླ་ཐོད་སྐམ་གྱིས་བརྒྱན་པ། ཕྱག་གཡས་མེའི་འཁོར་
ལོ་རྩིབས་སྟོང་ཀླད་ལ་བསྐོར་ཞིང༌། གཡོན་པས་སྡིགས་མཛུབ་དང་ཕུར་བུ་འདྲིལ་བ། ཞབས་གཉིས་བརྐྱང་
བསྐུམ་དུ་བཞུགས་ཤིང༌། སྟག་ལྤགས་ཀྱི་སྨད་གཡོགས་དང་མི་ལྤགས་ཀྱི་སྟོད་གཡོགས་ཅན་ཐོད་པའི་ཕྲེང་
བས་བརྒྱན་པ་གཅིག་ཏུ་བསྒོམས་ལ། བ་སྤུའི་ཁུང་ནས་སྤྲུལ་པའི་ཁྲོ་ཆུང་མེ་ཡི་ཚ་ཚ་འཕྲོ་བས་ལྷ་སྲིན་སྡེ་བརྒྱད་
སྔངས་ཤིང་འདར་བར་བསམས་ལ་རིག་པ་ངར་བསྐྱེད་ནས། ཧཱུྃ་ཧཱུྃ་ཧཱུྃ་ཞེས་དི་རི་རི་བཟླས་པར་བྱའོ། །དེ་ནས་མདུན་གྱི་
བྲིས་སྐུ་དེ་བྲིས་པ་ལྟར་བསྐྱེད་ལ། འབོད་སྔགས་བདུན་བརྗོད་པས་གཟའ་རྒྱུ་བའི་ཕྱོགས་ནས་དེ་འདྲ་བ་བྱོན་ནས་ཐིམ་པར་བསམས་
ལ། ཧྲཱི་ཤག་རུ་རཾ་ན་གེ་ཙཏྟ་ཏྲཾ། མ་མ་ཡཾ་ཟ་འགྲམ་ཧ་ཧེ་ཡོ་གེ་ཤ་ལ་ཛ་ཛ །ཞེས་འབོད་སྔགས་ཅི་འགྲུབ་བཟླུས་ནས་
ཐུན་འཇོག་ཁར། ༀ་ཨཱཿཧཱུྃ་གིས་གཏོར་མ་ཤ་ཁྲག་གི་རི་དང་རྒྱ་མཚོར་བསམས་ལ། རྔ་དང་དྲིལ་བུ་ཐོད་གླིང་ལ་སོགས་པ་དཀྲོལ་
ཞིང་གསུར་ཆེན་གྱི་དུད་པ་བཏང་ནས་འདི་སྐད་དོ། །ཧཱུཾ་སྔོན་ཚེ་རྡོ་རྗེ་འཆང་གི་སྤྱན་སྔ་རུ། །ཁས་བླངས་དམ་བཅས་ནག་
པོ་མཐུ་བོ་ཆེ། །གཟའ་ཆེན་སྡེ་བརྒྱད་རྒྱུ་སྐར་བཙུན་མོར་བཅས། །ཚུར་སྤྱོན་ཚུར་སྤྱོན་གནས་འདིར་གཞུགས་སུ་
གསོལ། །ས་མ་ཡ་ཏིཥྛ་ལྷན། པདྨ་ཀ་མ་ལ་ཡ་སྟཱཾ། ཧཱུྃ་ཧོ་བྷ་ལིང་ཏ་ཁཱ་ཧི། ཨཱོྃ་ཀེ་ཏ་ཀེ་ཏ་རཱ་ཧུ་ལ་ཙ་ར་ཀ བྱིན་ནུ་
རཱ་ཙ། བདུད་ཕོ་རཱ་ཛ། དྲང་སྲོང་དཀར་སེར། ཁྱབ་འཇུག་ཆེན་པོ། དུ་བ་འཇུག་རིང༌། གདོང་མོ་བཞི། རྒྱུ་སྐར་
ཉི་ཤུ་རྩ་བརྒྱད། སྣང་སྲིད་ཀྱི་ལྷ་མ་སྲིན་སྡེ་བརྒྱད། ཡུལ་ལྷ་གཞི་བདག་འཁོར་དང་བཅས་པའི་ཞལ་དུ་ཁཱ་ཧི།
ཞེས་པ་བདུན་གྱིས་འཁུལ་ལོ། །དེ་ནས་འདི་སྐད་དོ། །ཧཱུཾ་ཁྱབ་འཇུག་ཆེན་པོ་རཱ་ཧུ་ལ། །ཕ་ནི་སྲིན་ལ་མ་ནི་ཀླུ། །ཀླུ་སྲིན
ཚོགས་པའི་མཐུ་བོ་ཆེ། །རིག་འཛིན་དགྲ་བླ་འཁོར་བཅས་ལ། །བདག་ཅག་གུས་པས་ཕྱག་འཚལ་བསྟོད།
དམ་ཉམས་དགྲ་བགེགས་ཤ་ཁྲག་འདི། །གསོལ་ཅིག་རོལ་ཅིག་ཁ་རཾ་ཁཱ་ཧི། །འཇིགས་གཟུགས་དུ་བ་འཁྱིལ་
འདྲའི་སྐུ། །དབུ་དགུས་སྡང་མིག་དགྲ་ལ་གཟིགས། །ལྟས་ངན་བྱ་རོག་དགྲ་ལ་སྒྲོགས། །ཕྱོ་ཕྱོ་སྡང་བའི་དགྲ་
ལ་ཕྱོ། །ཕྱོ་ཕྱོ་གནོད་པའི་དགེགས་ལ་ཕྱོ། །གཡས་ཞལ་འཛུམ་དང་ལྡན་པ་ཡིས། །སྒྲུབ་པ་པོ་ལ་དངོས་གྲུབ་
སྩོལ། །གཡོན་ཞལ་རྒོད་ཅིང་གཤེ་བ་ཡིས། །དགྲ་བོའི་ཡུལ་དུ་དལ་ཡམས་ཕོབ། །དབུས་ཞལ་འཇིགས་སུ་
རུང་བ་ཡིས། །ལྷ་སྲིན་སྡེ་བརྒྱད་དབང་དུ་སྡུས། །མངོན་སྤྱོད་ཕྲིན་ལས་གྲུབ་པར་མཛོད། །ཆུ་སྲིན་རྒྱལ་མཚན་
ཕྱར་བ་ཡིས། །རང་གི་ཕྱོགས་རྣམས་རྒྱལ་བར་མཛོད། །ཀླུ་སྦྲུལ་ཞགས་པ་གཡུག་པ་ཡིས། །དགྲ་བོའི་བླ་སྲོག་

ཁུག་ལ་སྒྲོལ། །ར་ཡི་མདའ་གཞི་འགེངས་པ་ཡིས། །དགྲ་བགེགས་དཔུང་རྣམས་རྡུལ་དུ་རློགས། །ཕྱོ་ཕྱོ་དགྲ་
བོའི་ཡུལ་དུ་ཕྱོ། །ལྷ་སྲིན་སྡེ་བརྒྱད་དམག་དཔུང་ཕྱོ། །དལ་ཡམས་ནད་ཀྱི་བུ་ཡུག་ཕྱོ། །ཕུང་བྱེད་ལྷོག་པ་
གཟེར་ཐུང་ཕྱོ། །དགྲ་བགེགས་ཡུལ་དུ་དམག་སྣ་དྲོངས། །དམག་དཔོན་ཁྱབ་འཇུག་ཆེན་པོས་མཛོད། །སྲོག་
གཅོད་སྲིན་མོ་བཞི་ཡིས་མཛོད། །ལྟས་ངན་སྡེ་བརྒྱད་ཚོགས་ཀྱིས་ཐོང༌། །ཁྱབ་འཇུག་ཆེན་པོའི་དམག་དཔུང་ནི།
རྔམས་པའི་བཤུག་གླུ་དི་རི་རི། །ནད་ཀྱི་བུ་ཡུག་ཐུ་ལུ་ལུ། །མཚོན་གྱི་ཆར་བ་སི་ལི་ལི། དགྲ་བགེགས་སྟེང་དུ་ད་
ཕྱོ་ཞིག །གཟའ་ཆེན་བརྒྱད་པོ་ད་ཕྱོ་ཞིག །རྒྱུ་སྐར་ཉེར་བརྒྱད་ད་ཕྱོ་ཞིག །གདོང་མོ་མཆེད་བཞི་ད་ཕྱོ་ཞིག །ལྷ་
སྲིན་སྡེ་བརྒྱད་ད་ཕྱོ་ཞིག །བཛྲ་ཀིང་ཀ་ར་དང་ཀ་ར་དྷ་ཤ་གྷི་བ། ཡག་ཤ་གྲི་བ་ཡག་ཤ་གྲི་བ། སྲའི་ཤག་སྲའི་
ཤག འུར་ཝ་འུར་ཝ། ཐུན་ཐུན། སྲོག་ལ་བྩོ་བྷྱོཿ །ཞེས་བརྗོད་ནས་ཐལ་མོ་བརྡབ་པའི་བར་དུ་དགྲ་སྒོང་ལྤགས་བཅར་བ་
བཞིན་སོང་བར་བསམ་ནས། གཏོར་ཆུང་གཅིག་པོ་གཤེགས་སོ། །དེ་ནི་རྒྱུན་གྱི་བསྙེན་པ་སྟེ་འབུམ་ཕྲག་གསུམ་བྱས་ན་འཁུ་ལྡོག་མི་
འབྱུང་ཞིང་སྙིང་ཉེ་བའི་ལས་བྱེད་དོ། །གཉིས་པ་སྒྲུབ་པ་ནི། བཅའ་གཞི་དེ་དང་འདྲ་ཁྱད་པར་དུ་ཞག་ཉི་ཤུ་རྩ་གཅིག་བསྒྲུབ་པོ། །
མཚམས་དམ་པར་གཅད་ནས་འབོད་སྔགས་ཀྱི་གཤམ་དུ། ཧ་ཧ། ཚལ་པ་ཚལ་པ། ཞུང་ཞུང༌། ཉིགས་ཉིགས། ཆགེའི་
སྲོག་ལ་མཱ་ར་ཡ་རྦད་རྦད། ཅེས་བཟླས་ཤིང་། ལིང་ག་ལ་དགུག་གཞུག་དྲག་པོ་བྱས་ཏེ། དགྲའི་ཤ་ཁྲག་དངོས་སུ་བསམས་ལ་
གཏོར་མ་གཏང༌། རྦད་བསྐུལ་བྱ། གཏོར་ཆུང་དགྲ་ཕྱོགས་སུ་གཏང༌། དེ་དུས་དངོས་སུ་ཨ་ཙ་རའམ། བན་དེ་ནག་པོ་རལ་པ་ཅན་
གཏོར་མ་འདོད་དུ་འོང་བས་ལྟ་བས་ཟིན་པར་བྱས་ལ་ཆང་ཕུད་གཏོར་ཞིང་དམ་སྲེའོ། །དེའང་ཐོད་ནང་གི་ཆང་ལ་རང་ཡང་བཏུང་ཁོ་
ལ་ཡང་བྱིན་ནས། གཏན་གྱི་གྲོགས་སུ་ཁྱོད་བསྟེན་པས་འགོ་ཞིང་སྟོང་གྲོགས་གཉེན་པོ་གྱིས་ཤིག་བྱའོ། །གསུམ་པ་ལས་སྦྱོར་ནི།
སྒྲུབ་པ་ཐོན་པའི་དུས་སུ་མནྜལ་སྟེང་གི་གཏོར་མ་དགྲ་ཕྱོགས་སུ་འཕངས་ཤིང་དམོད་བཅོལ་བསྟོད་བསྐུལ་དྲག་པོ་བྱས་པས་དགྲ་ལ་
གཟའི་རིམས་སྨྱོ་འབོག་བརྒྱལ་ནད་གཟེར་ཐུང་ལ་སོགས་པས་འཆིའོ། །ལོ་ཐོག་གཞོམ་པར་འདོད་ན་ཡུལ་དེ་ཡི་སྔོ་ཕུད་བསྡུས་ཏེ་ལྷ་
རྟེན་ཡོད་པའི་སར་མཛེ་རྐང་གི་སྒྱེད་པུ་གསུམ་བཙུགས་ལ། འོག་ཏུ་དོང་དུ་ཚེར་མ་ཅན་གྱི་ཤིང་གཙེར་བའི་སྟེང་དུ་མཛེ་ཐོད་དུ། མཛེ་
ཁྲག གྲི་ཁྲག མངལ་ཁྲག ཡུགས་སའི་དོར་རྟ། མི་རྟ་ཁྱི་དང་བོང་བུའི་ཆུ་རྟག་པར་བླུགས་ལ། འོག་ནས་མེ་བཏང་ལ་ཁོལ་བ་དང་མེ་
ནང་དུ་ཁ་སྦུབ་པས་སེར་བ་དང་ཐོག་དེ་མ་ཐག་འབབ་ཅིང༌། གཟའ་ཡམས་འབྱུང་ངོ༌། །དེ་དུས་ནམ་མཁའ་ཐམས་ཅད་གཟའ་བདུད་
ཀྱིས་ཁེངས་ནས་ཐོག་སེར་འབེབས་པར་བསམས་ལ། གཏོར་མ་བཏང་ནས་ཡུལ་ཆེ་གེ་མོ་འདིས། ཁྱོད་ལ་ཕོད་དུ་བཙུགས་པས་ཐོག་
དང་སེར་ཆེན་ཕོབ་ཅིག་བྱའོ། །དེ་ནས་རང་གར་ཕྱིན་དུ་འབབ་པོ། །གསང་བ་ཡང་ཁོལ་གྱི་གནད་འདི་ཁོ་ནའོ། །གཟའ་བདུད་ཆེན་པོ་
ཡང་གསང་བླ་ན་མེད་པའི་སྒྲུབ་ཐབས་ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་བཀོད་པ་རྫོགས་སོ། ། ། །
ས་མ་ཡ། ས་མ་ཡ། ས་མ་ཡ། རྒྱ་རྒྱ་རྒྱ། །དགེའོ། །དགེའོ། །དགེའོ། ། ། །

༄༅། །དམ་ཅན་གྱི་གསང་སྒྲུབ་སྙིང་གི་དུམ་བུ་བཞུགས་སོ། །
གདོད་མའི་དེ་དཔོན་ཆེན་པོ་ལ། །དངོས་གྲུབ་དོན་དུ་ཕྱག་འཚལ་ཏེ། །རིག་འཛིན་སྤྲུལ་པ་ཐིག་ལེ་རྩལ། །སེར་སྐྱ་སྒྲུབ་པའི་རིམ་པ་
བཤད། །འདི་ལ་གསུམ་སྟེ། བསྙེན་པ་དང༌། སྒྲུབ་པ་དང༌། ལས་སྦྱོར་རོ། །དང་པོ་ནི་རང་ཉིད་ཀུན་ཏུ་བཟང་པོའི་ཏིང་ངེ་འཛིན་
གསལ་བཏབ། མདུན་དུ་དམ་ཅན་འཁོར་དང་བཅས་པ་བསམས་ལ། བསྙེན་སྔགས་ཅི་འགྲུབ་བཟླས་ནས་གཏོར་མ་ཕུལ་ཏེ་བསྟོད་
བསྐུལ་བྱའོ། །དེ་ཡང་བསྙེན་སྔགས་སྤྱི་དྲིལ་སུམ་སྟོང་གིས། སྔོན་དུ་མཉེས་པར་བྱ་བའི་མན་ངག་གོ །དེས་ནི་མ་བསྒྲུབས་ཀྱང་ལས་
བྱེད་ཅིང༌། བུ་བས་ཀྱང་སྙིང་ཉེ་བ་འབྱུང་ངོ༌། །གཉིས་པ་སྒྲུབ་པ་ལ་གཉིས་ཏེ། གཙོ་འཁོར་སྤྱིར་སྒྲུབ་པ། གཙོ་བོ་བྱེ་བྲག་ཏུ་སྒྲུབ་པའོ། །
དང་པོ་ལ་གསུམ་སྟེ། རྟེན་བཅའ་བ། སྒྲུབ་པ་དངོས། སྦོག་ཆོག་གོ །དང་པོ་ནི། གནས་དབེན་པར་ཁམ་སའི་འབྲུས་བུ་ལ། ཁྲུ་གང་
བའི་ནང་ན། བང་རིམ་གསུམ་པ་ཅན་ཟུར་གསུམ་དུ་ཡོད་པའི་སྟེང་མ་སོར་གསུམ་པའི་ནང་དུ་རྡོ་ཕ་ཝང་ལོང་བུ་ལ་འཚལ་གྱིས་སྲོག་
སྔགས་བྲིས་པ་དང་རའི་རྗེ་ངར་གྱི་ཤ་དང་ར་སྙིང་མི་སྙིང༌། སྲེ་མོའི་སྙིང་རྣམས་དར་དམར་པོས་དྲིལ་ལ་གཞུག བང་རིམ་བར་མ་ལ་
དགྲའི་ལིང་ག་འཁྱིད་གང་བ། དཔྲལ་བར་རུས། སྙིང་གར་ནྲ་དང་མིང༌། བླ་གཉིས་ལ་བླ་དག་བྲིས་པའི་མཐར། ཛ་དང་རྦད་བསད་
ཀྱིས་བསྐོར་བ། གན་རྐྱལ་དུ་མགོ་རང་ངོས་ལ་བསྟན་པའི་ཚུལ་དུ་གཞག་ནས། དགྲའི་དགུག་གཞུག་བརྒྱ་རྩ་བརྒྱད་བྱས་ལ། དེ་ལ་ཁ་
སྦྱར་བའི་ཚུལ་དུ། དམ་ཅན་གྱི་སྐུ་རྒྱབ་ཏུ་སྲོག་སྐྱབས་བྲིས་པས་སྟེང་ནས་བཀབ་པའི་ཐད་སོར་སྐུ་དང་ལིང་ག་འདོན་འཇུག་བྱེད་པའི་
སྒོ་གཅིག་རང་ངོས་ནས་བྱ། བང་རིམ་སྟེང་མའི་ཁ་ཆོད་ལ་གཡམ་པ་གྲུ་གསུམ་ལ་རྡོ་རྗེ་རྒྱ་གྲམ་བྲིས་པས་བཀབ་ལ་མཚམས་ས་སྤྱིན་
གྱིས་འདམ་པས་མི་མངོན་པར་བྱུགས། གཡམ་པའི་སྟེང་དེར་བཤོས་བུ་མཁར་ཐབས་པའི་སྟེང་ན་ར་དང༌། ཕྱོགས་བཞིར་བཙན་
བཤོས་རེ་བྱས་ཏེ། ཤ་ཆང་གིས་བྲན་ལ་རྟེན་གཏོར་རྒྱུན་ཏུ་གཟུང་ནས་ཞག་རེ་བཞིན་གསོ་བར་བྱའོ། །དེའི་རྩར་ཐུན་རྫས་ཉུང་ནག་
དང༌། ཁྲག་སྣ་དང༌། དུག་སྣ་དང༌། ལྕགས་ཕྱེ་དང༌། ཟངས་ཕྱེ་དང༌། རྡོ་ཕྱེ་ཐུན་དོང་དུ་བླུགས་པ་དང༌། ལིང་ག་འབྲབ་པའི་སྣོད་ལྕགས་
ལྡེར་རམ་འབྲུབ་ཁུང་ཆུང་ངུ་གཅིག་ཀྱང་བཞག་ཅིང༌། དེའི་རྩལ་རང་གི་མལ་མགོ་ནུབ་ལ་བསྟན་པ་ཡང་བཅའོ། །གཉིས་པ་སྒྲུབ་པ་
དངོས་ནི། རང་ཉིད་ཀུན་ཏུ་བཟང་པོར་གསལ་བཏབ་ནས། སྟོང་པའི་ངང་ལས་འབྲུབ་ཁུང་དེ་ཉིད་ལྕགས་ཁང་
མུན་ནག་འཁོར་མའི་དབུས་སུ། ཐིག་ལེ་རྩལ་དམར་སྐྱ་ལྕགས་སྤྱང་མགོ་དགུ་པ་ཞོན་པའི་ཕྱག་གཡས་ཞགས་
པ་དམར་པོ་དང༌། གཡོན་དབྱུག་ཏོ་བསྣམས་པ། སྐུ་སྟོད་དར་དཀར་གྱི་རལ་ག་དང་། སྨད་སྟག་གི་ཤམ་ཐབས་
གསོལ་པ། དབུ་སྐྲ་དང་སྨ་ར་དམར་སེར་གྱེན་དུ་འཁྱིལ་ཞིང༌། སྤྱན་གསུམ་པ་ཞལ་གདངས་ཤིང་མཆེ་བ་གཙིགས་
པར་བསམ་མོ། །དེའི་གཡས་གཡོན་ཕྱོགས་མཚམས་ཐམས་ཅད་དུ་བཙན་འཁོར་ཆེ་བ་གསུམ། ཆུང་བ་སུམ་
བརྒྱ་དྲུག་ཅུ་རྐང་ཐང་དུ་ཡོད་པ། གཡས་ཞགས་པ་དང་མདའ། གཡོན་བེར་ག་དང་གཞུ། སྟག་རལ་གཟིག་
རལ་བསེ་ཕུབ་ཁུར་ནས། མདུང་དམར་ཀླད་ལ་བསྐོར་བར་བསམ་མོ། །དེ་ནས་སྲོག་སྔགས་ཀྱིས་འབོད་པ་ནི། ཏྲིག་

ཏྲཾ་བེ་ཙོན་ཏ་ཡ་མ་ར་ནི་ཧཱུཾ་ལེ་གད་མ་ཧཱ་བེ་ཤ་ཛ་ཛཿ། ཞེས་པ་བཟླས་སོ། །དེ་ནས་རྦད་བསད་དྲིལ་བ་ནི། སྙིང་ལ་ཐོད་པ་
དྷ་ར་དུ་སྙིང་ལིང་རྦུད་ཐུམ་ཐུམ་ས་མ་ཡ་ལང་ཏེ་རྦུད། སྙིང་ལ་རུ་མ་ཙ་ཡ་རྦུད། ཆེ་གེ་མོའི་སྙིང་ལ་ཁ་རཾ་ཛཿ སྙིང་
ཕྱུང་གཏུབས། ཙིཏྟ་བཾ། སྲོག་རྩ་ཆོད། ཁྲག་ཏུ་སྐྱུག མཱ་ར་ཡ་རྦད། ཅེས་བཟླས་ནས་གཏོར་མ་གཏོང་ལ་བསྟོད་བསྐུལ་
བྱའོ། །དེ་ཡང་ཞག་ཉི་ཤུ་རྩ་གཅིག་ལས། ཞག་དང་པོ་བདུན་དུ་འབོད་སྔགས་གཙོ་བོར་བཟླས་ཤིང༌། རྦད་བསད་འཇོག་ཁར་བཟླས་
སོ། །ལྷག་མ་ལ་ཐམས་ཅད་དྲིལ་ནས་བཟླས་སོ། །ཐུན་ཞབས་ཐམས་ཅད་དུ་དྲིལ་བའི་སྔགས་དེས་ཐུན་ཟོར་ཏུ་བྲབ་སྟེ། འབྲུབ་ཁུང་
གི་ལིང་ག་བླངས་ལ། ལྕགས་སྣོད་ལ་སོགས་པར་གན་རྐྱལ་དུ་གཞག་སྟེ། ཐུན་གྱིས་བྲབ་པས་རྡུལ་དུ་བུན་བུན་སོང་བར་བསམ་མོ། །
ཡང་དགྲའི་དགུག་གཞུག་བྱས་ལ་སྔར་ཤུལ་དུ་གཞག་གོ། འགྲུབ་པའི་རྟགས་སུ་དངོས་སམ་ཉམས་སྣང༌། རྨི་ལམ་གང་རུང་དུ། དགེ་
བཤེས་དང༌། དཔོན་སྐྱ་དང༌། ཞང༌བློན་དང༌། བོན་པོ་དང༌། ཨ་ཙ་ར་དང༌། བྱིས་པ་དང༌། མི་ཧྲིང༌དམར༌་པོ་དང༌། སྤྱང༌ཁི་རྣམས་
འབྱུང་ཞིང་། དགྲ་རྟགས་སུ་ཁོའི་མགོ་དང་། དོན་སྙིང་ནང་ཁྲོལ་ཁྱེར་ནས་འབྱུང་བའམ། ཤ་བ་དང་། ར་ལུག་དང་། བ་གླང་ལ་སོགས་
པ་བསད་པ་ནི་དགྲའི་བླ་ཚེ་ཁུག་ནས་ལས་འགྲུབ་པའི་རྟགས་སོ། །དེ་ནས་འབྲུབ་ཁུང་ནས་ཕྱུང་ལ། དུག་ཤིང་ཚེར་མ་ཅན་གྱི་མེ་ནང་
དུ། ཐིག་ལེ་རྩལ་འཁོར་དང་བཅས་པ་བསམ་ཏེ། ལིང་ག་དབུལ་ཞིང་ཐལ་བ་ལམ་རྒྱ་གྲམ་འོག་ཏུ་མནན་ནོ། །སྙིང་སྣ་དར་གྱིས་གྲིལ་
བ་རང་གི་ལུས་ལ་བཅངས་པས་ལུས་དང་གྲིབ་མ་བཞིན་དུ་འོང་བའི་གནད་དོ། །གསུམ་པ་སྤོག་ཆོག་ནི་ཞག་ཉི་ཤུ་རྩ་གཅིག་ཏུ་
བསྒྲུབས་ཀྱང་རྟགས་མེད་ན། འབྲུབ་ཁུང་གི་ལིང་ག་སྟེང་དུ་བཏོན་པའི་འོག་ཏུ་སྐུ་གཞག་ལ། གཡས་པ་ཁ་ཕྱེས་ནས་འབྲུབ་ཁུང་དེ་
ཉིད་དུ་ཐུན་སྔགས་འདིས་བྲབ་བོ། །ཁྲག་ཏུ་སྐྱུགས། སྲོག་རྩ་ཆོད། ཙིཏྟ་བཾ། སྙིང་རྩ་གཏུབས། ཁ་རཾ་ཁ་ཛ། སྙིང༌་ཕྱུང༌།
སྙིང་མ་རུ་རྩ་ལ་རྦུད། ཐུམ་ཐུམ་ལང་ཏེ་རྦུད། ས་དུ་སྙིང་ལིང༌། སྙིང་ལ་ཐོད་ད་རུ་ར་མ་ཧཱ་བེ་ཤ་ཛ་ཛ༔ ལེ་གད་
མར་ནི་ཧཱུཾ། བེ་ཙོན་ད་ཡ་ཏྲིག་ཏྲཾ། ཞེས་སྔར་གྱི་སྔགས་རྣམས་བཟློག་པ་བཟླས་པས། ན་བ་དང་། དུ་བ་དང་། སྨན་པས་རྩ་ལྟ་བ་
རྣམས་བྱུང་དུས། སྐུ་ལ་སྨན་དང་འོ་མས་བཀྲུ་ཞིང༌། མཆོད་བསྟོད་ཀྱིས་བཟོད་པར་གསོལ་ཏེ། སྔ་མ་ལྟར་གཞུག་ལ་སྔར་བསྒྲུབས་པ་
བཞིན་ཞག་བདུན་བསྒྲུབས་པས་རྟགས་མི་འབྱུང་མི་སྲིད་དོ། །དོན་གཉིས་པ་གཙོ་བོ་བྱེ་བྲག་ཏུ་སྒྲུབ་པ་ནི། མནྜལ་རོ་སོལ་གྱིས་བྱུགས་
པའི་དབུས་སུ། ལིང་ག་གན་རྐྱལ་དུ་བཏང་བའི་སྟེང་དུ་བཤོས་བུ་ཟུར་གསུམ་མཐེབ་སྐྱུས་བསྐོར་བ་ལ་ཙ་ཀ་ལི་བཙུགས་སོ། །དེ་ནས་
རང་ཉིད་དཔལ་རྟ་མགྲིན་དམར་པོ་ཞལ་མཆེ་བ་གཙིགས་ཤིང་རྟ་མགོ་ལྗང་ཞུར་རྟ་སྐད་མཚེར་བ། དབྱུག་ཏོ་དང་སྡིག་མཛུབ་ཅན་དུ་
བསྒོམ་ལ། ཨོཾ་བཛྲ་ཀྲོ་ཏ་ཧྱ་གྷི་ཝ་ཧུ་ལུ་ཧུ་ལུ་ཧཱུྃ་ཕཊ། ཅེས་བཟླས་ནས་མདུན་གྱི་རྟེན་གཏོར་སྐུ་དང་བཅས་པ། སྟོང་པའི་
ངང་ལས་ཐུགས་ཀྱི་ཐིག་ལེ་རྩལ་མོན་པ་ནག་པོ་སྔོ་ནག་ཞལ་གཅིག་སྤྱན་གསུམ་མཆེ་བ་གཙིགས་ཤིང་སྨ་ར་
དང་དབུ་སྐྲ་སེར་ནག དུག་སྦྲུལ་ནག་པོས་ཐོད་བཅིངས་པ་དང༌། རུས་སྦལ་ནག་པོའི་ཁོག་པ་ཞྭ་རུ་གསོལ་པ།
ཕྱག་གཡས་ན་སྙིང་ཟོར་དམར་པོ་ཐོག་ལྟར་འཕངས་པ། གཡོན་མི་རྐང་གི་གླིང་བུ་དི་རི་རི་འབུད་པ། དུང་ལོའི་
རྣ་ཆ་དང་མགུལ་རྒྱན་ཅན། བ་སྤུའི་ཁུང་ཐམས་ཅད་ནས་ཐོག་དང་སེར་བ་དང༌། མེའི་ཚྭ་ཚྭ་འཕྲོ་བར་བྱེད་པའི་

ལྟེ་བ་མན་ཆད་རླུང་ནག་འཚུབས་མའི་ནང་ན་བཞུགས་པས་མི་མངོན་པར་བསམས་ལ། ཛ་ཧཱུྃ་བཾ་ཧོ། བཛྲ་ས་ངྷུ་
ས་མ་ཡ་ཧས་བྱ་ཧུས་བྱ་གླེ་གད་མ་ཨཱ་བེ་ཤ་ཡ་ཛ་ཛཿ ཀྱེ་ཚུར་བྱོན། བཛྲ་ས་དྷུ་ས་མ་ཡ། བཛྲ་སྐྱེས་མཆོག་ཐིག་
ལེ་རྩལ། བཛྲ་ཀིང་ཀ་ར་ཧྲིང་ཧྲིང་བཛྲ་ས་དྷུ་ས་མ་ཡཿ ཡཀྴ་གིང་ཀ་ར། ཙིཏྟ་ཛྭ་ལ་རཾ། ཝག་ཏྲི་ནྲྀ་ཤྀ་ནྲྀ། ས་མ་
ཡ་ས་དྷུ་ཁ་ཡ། བཛྲ་ས་དྷུ་ས་མ་ཡ། ཕྲ་ན་རྦད་ཐུམ་ཚིལ་གུར་རྦད་ཏི་ས་དུ་ཡ་བྷྱོཿ། ཀིང་ཀ་ར་ཏྲག་ཨ་པ་ར་ཁྲོ་ནི་
བྩོ། ནྲྀ་མ་ར་ནྲྀ་དུ་ཛཿ ཀིང་ཀ་ར་ས་མ་ཡ། མུ་ལ་རཀྟ་ཙ་མུན་ཏི་བྷྱོཿ་རྦད། སྲིག་ཤ་ཀྲ་མཱ་ར་ཡ་རྦད་བྷྱོཿ། ཞེས་འབོད་
རྦད་གསད་གསུམ་ཆུན་གཅིག་ཏུ་བཟླས་སོ། །སྤྱིར་སོ་སོར་བཟླས་པ་དང་ཆུན་གཅིག་ཏུ་བཟླས་པ་གཉིས་ཀ་ཡིན་ཏེ། ཞག་ཉི་ཤུ་རྩ་
གཅིག་བྱེད་ན། དང་པོ་འབོད་པ། བར་དུ་རྦད་པ། ཐ་མར་བསད་པ་གཙོ་བོར་བཟླས་སོ། །དེ་ཡང་ཛཿཧཱུཾ་ཧྲིང་ཧྲིང་གི་བར་འབོད་
པའོ། །བཛྲ་ས་དྷུ་ནས་བྷྱོཿའི་བར་རྦད་པའོ། །དེ་མན་ཆད་བསད་པའོ། །འདིར་དྲིལ་ནས་བྱེད་པས་སོ་སོར་དབྱེ་མི་དགོས་སོ། །ཐུན་
རྫས་ཐམས་ཅད་ལིངྒ་ལ་ཐུན་གྱིས་བྲབ་པའི་ཚུལ་སྔར་དང་འདྲ་ཞིང་། གཏོར་མ་དང་བསྟོད་བསྐུལ་བྱའོ། །དེ་དག་ནི་སྐབས་སུ་ར་བལ་
གྱི་རྔ་ཐོད་བཅིངས་ལ། མི་ལྤགས་སམ་སྟག་ལྦ།ས་སམ་གཡག་གམ་ར་ལྤགས་གྱོན་ནས་བསྒྲུབས་པས། མོན་པ་དང་ཨ་ཙར་དང༌།
མི་ནག་པོ་དངོས་སམ། ཉམས་སྣང་ངམ། རྨི་ལམ་དུ་འབྱུང་ཞིང་དགྲ་རྟགས་སྔར་བཞིན་འོང་ངོ་། །དེ་ནས་གདོང་ལ་ར་ཁྲག་གིས་བྱུགས་
ཏེ། ར་ལྤགས་གྱོན་ནས་ར་ཞོན་པའི་ལག་པ་གཡས་སུ་ཟོར་མདའ་དང༌། རའི་སྙིང་ལྤགས་སུ་ཡུངས་ཀར་གྱི་ཐུན་བླུགས་པ་གཡག་གི་
རའི་ནང་དུ་བཅུག་སྟེ་གཟུང་ཞིང༌། གཡོན་དུ་ར་ཁྲག་གིས་བྱུགས་པའི་གཞུ་བཟུང་ལ། ཟོར་མདའ་དེ་འཕངས་ཤིང༌། ཐུན་རེ་དགྲ་
ཕྱོགས་སུ་གཏོར་ལ་བྲང་བརྡུང་ཞིང་དམོད་བཅོལ་ཐོན་ཚད་བྱ། རང་གིས་མཉེས་པའི་དཔང་གཟུག་ཅིང་རྦད་པ། བྷྱོཿ༔ སྐྱེས་མཆོག་
དམ་ཅན་ཐིག་ལེ་རྩལ། །མོན་པ་ནག་པོ་དགྲ་ལ་བྷོ། །རླུང་ནག་འཚུབས་མའི་ཀློང་དཀྱིལ་ནས། །ལྕགས་ཀྱི་མི་
ཕོ་དྲག་ཤུལ་ཅན། །དུག་སྦྲུལ་ནག་པོའི་ཐོད་བཅིངས་ལ། །རུས་སྦལ་གཡང་གཞི་ཞྭ་རུ་གྱོན། ཞལ་ནས་ཁྲག་
འབབ་མཆེ་བ་གཙིགས། །གཡས་པས་སྙིང་ཟོར་ཐོག་འཕེན་ཞིང༌། །གཡོན་པས་མི་རྐང་གླིང་བུ་འབུད། །བ་སྤུ་
ཐོག་སེར་མེ་སྟག་འཕྲོ། །སྐུ་སྟོད་འཇའ་ཚོན་འབར་བ་ལ། །སྐུ་སྨད་རླུང་ནག་འཚུབས་མར་འཁྱིལ། །ལྷ་སྲིན་སྡེ་
བརྒྱད་དམག་འགྱེད་ཅིང༌། །ལྕགས་སྤྱང་སྔོན་པོ་ཕོ་ཉར་འགྱེད། །དགྲ་བོའི་ཡུལ་དུ་ད་ཆོས་ཤིག །སད་སེར་
ནད་ཡམས་འཁྲུགས་པ་ཐོང༌། །སྲོག་ཆོད་སྙིང་ཕྱུང་རྩད་ནས་ཆོད། །འུར་འུར་ཆེམ་ཆེམ་ད་རྒྱུག་ཅིག །ཅེས་ངར་
དང་བཅས་པས་བརྗོད། དེས་ནི་ལས་ལ་ཐོགས་པ་མེད་པར་འགྲུབ་བོ། །དེ་ནས་ལིང་ག་བསྲེག་ཅིང་རྟེན་གཏོར་འཕངས་ལ་མནན་
ཅིང༌། བསྐང་གསོ་དང་བླ་རྡོ་ཡང་གཟུང་ངོ༌། །དེ་ཡང་གཡུ་མིག་མེད་དང༌། གསེར་མེ་མ་ཕོག་པ་དང༌། རྡོ་ཕ་ཝང་ལོང་བུ་དང༌། ཙན་
དན་དམར་པོ་དང་། གུ་གུལ་དཀར་པོ་དང་། ཉུང་དཀར་དང་། ར་སྙིང་གི་རྩེ་རྣམས་འུག་པའི་ཐོད་པར་བླུགས་ལ། ཐོད་པ་དེ་ལ་འབོད་
རྦད་བསད་པའི་སྔགས་རྣམས་བྲིས་ཏེ། བལ་ཚོན་གྱིས་དཀྲིས་ནས་དར་དམར་དུ་གཏུམས་ཏེ་མཆན་ཁུང་གཡོན་དུ་བཅང་ངོ་། །དེས་ནི་

ལུས་དང་གྲིབ་མ་བཞིན་འོང་ངོ་། །དོན་གསུམ་པ་ལས་སྦྱོར་ནི། སྒྲུབ་པའི་དུས་ཀྱི་སྟེན་གཏོར་དེ། སྒྲུབ་པའི་རྟགས་བྱུང་ནས་དགྲ་བོའི་
ཁང་པའམ་ཕྱོགས་དེར་འཕངས་ཤིང་། རྦད་བསྐུལ་གྱི་རྗེས་ལ། ཆེ་གེ་མོ་འདིས་ཁྱོད་ཀྱི་སྐུ་ལ་བསྡོས་སོ། །གསུང་ལ་སྨད་
དོ། །ཐུགས་ལ་བརྙས་སོ། །རིགས་ལ་བསྙེགས་སོ། །དམ་ཚིག་བྲལ་ལོ། །ཁྱོད་ཀྱི་བཀའ་འཁོར་བ་བདག་ཅག་
གི་མཉེས་བཞིན་དུ་སྐྱོན་ཕབ་བོ། །སངས་རྒྱས་ཀྱི་བསྟན་པ་བཤིག་གོ །དཀོན་མཆོག་གི་དབུ་འཕང་སྨད་དོ། །
སྐྱེ་བོ་ཡོངས་ལ་འཚེས་སོ། །བན་བོན་ཡོངས་ལ་གནོད་དོ། །འདིའི་རྒྱབ་ཀྱི་བདུད་ཕོབ་ཅིག །མདུན་གྱི་འོད་
ཕྲོགས་ཤིག །འགོ་བའི་ལྷ་དང་ཕྲོལ་ཅིག ། མཆན་གྱི་བུ་དང་ཕྲོལ་ཅིག །བླའམ་སྲོག་དང་ཕྲོལ་ཅིག ར་བའི་
ཕྱུགས་དང་ཕྲོལ་ཅིག །ལྟས་ངན་བརྒྱད་ཅུ་རྩ་ཅིག་ཐོང་ཞིག །ཡེ་འདྲོགས་སུམ་བརྒྱ་དྲུག་ཅུ་ཐོང་ཞིག །ཁྱིམ་
ཆོམས། སྒོ་ཆོག་འོད་ཐོང༌། དགྲ་བོའི་ལུས་སེམས་ཕྲོལ་ཅིག ཅི་མི་འདོད་པ་ཐམས་ཅད་ཐོང་ཞིག ས་མ་ཡ་བྷྱོཿ་
བྷྱོཿ། ཞེས་བརྗོད་ཅིང༌། དུལ་མོ་བརྡུལ་ལོ། །དེ་ནས་ལིང་ག་བསྲེགས་ཏེ་ལམ་རྒྱ་གྲམ་དུ་མནན་པས་ལས་མཐའ་བསྡུས་ཏེ། སྐབས་སུ་
རྦད་བསྐུལ་དྲག་པོ་བྱའོ། །དེས་ནི་དགྲ་བོ་གཉེན་ཚན་འཁོར་དང་བཅས་པ་ལོ་དང་ཟླ་བ་ལས་མི་འགོར་བར་ཕུང་བར་བྱེད་དོ། །འདི་
ནི་གསང་བའི་ལས་མཐའ། རྟག་ཏུ་གཏོར་མ་མཆོད་དུས་མདུན་དུ་བསམས་ལ། འབོད་སྔགས་བདུན་བརྗོད་ནས། འབོད་སྔགས་ཀྱི་
གཤམ་དུ། བ་ལིང་ཏ་ཁ་ཁ་ཁཱ་ཧི་ཁཱ་ཧི། ཞེས་པ་བདུན་གྱིས་ཕུལ་བས་གསོལ་ནས་དགྱེས་པར་བསམས་ལ་བསྟོད་བསྐུལ་འདི་
སྐད་དོ། །ཀྱེ་མེས་པོ་གནམ་རུམ་རུམ་གྱི་སྡེ། །ཕྱི་མོ་ས་མེར་མེར་གྱི་བདག །ཕ་ནི་བདུད་ལ་མ་ནི་སྲིན། །བདུད་
སྲིན་ཚོགས་པའི་མཐུ་བོ་ཆེ། །ལྷོ་ནུབ་སྲིན་པོའི་འཇིག་རྟེན་གྱི། །མ་ལ་ཡ་ཡི་ཤར་ཕྱོགས་ན། །སྲིན་མོ་ཁ་ཡི་
བྲག་ཕུག་ན། །རླུང་ནག་འཚུབས་མའི་དཀྱིལ་འཁོར་ན། །དགྲ་ལྷ་ཉག་གཅིག་སྐུ་བཞུགས་པ། །ལྕགས་སྤྱང་
ནག་པོ་མགོ་དགུའི་སྟེང༌། །སྐུ་སྟོད་དར་དཀར་རལ་ཀ་གསོལ། །སྐུ་སྨད་སྟག་གི་ཤམ་ཐབས་ཅན། །ཕྱག་
གཡས་ཞགས་པ་དམར་པོ་ཐོགས། །གཡོན་ན་དབྱུག་ཏོ་འབར་བ་བསྣམས། །ཞལ་ནས་གདུག་པའི་ངན་
སྔགས་སྒྲོགས། །སྐུ་ལས་མེ་ཡི་ཚྭ་ཚྭ་འཕྲོ། །སྐྱེས་བུ་དེ་ཡི་བཀའ་ཉན་ནི། །སྡེ་བརྒྱད་གཙོ་འཁོར་གོ་ཞུབ་ཅན། །
སུམ་བརྒྱ་དྲུག་ཅུ་སི་ལི་ལི། །ཐོག་སེར་བུ་ཡུག་ཐུ་ལུ་ལུ། །མེ་འོད་མཚོན་ཆ་ཡ་ལ་ལ། །རྣལ་འབྱོར་བདག་གི་བ་
ལིང་བཞེས། །བཅོལ་པའི་ཕྲིན་ལས་གྲུབ་པར་མཛོད། །ཡང་ཅིག་ཐུགས་ཀྱི་སྤྲུལ་པ་ནི། །རླུང་ནག་འཚུབས་
མའི་ནང་ཤེད་ན། །མོན་པ་ནག་པོ་འཇིགས་གཟུགས་ཅན། །སེམས་ཅན་སྲོག་གི་ཤན་པ་ནི། །སྒྲོལ་གིང་ཆེན་པོ་
སྐུ་སྐྱོད་ཅིག །སྟོང་དཔོན་ཆེན་པོ་སྐུ་སྐྱོད་ཅིག །སྲོག་བདག་ཆེན་པོ་སྐུ་སྐྱོད་ཅིག །གནས་མཆོག་འདི་རུ་དགྱེས་
མཛོད་ལ། །སྒྲུབ་མཆོག་བདག་གི་བ་ལིང་བཞེས། །དགྲ་དང་བགེགས་རྣམས་མེད་པ་དང༌། །བསམ་པ་ཐམས་
ཅད་འགྲུབ་པར་མཛོད། །དམ་ཚིག་གཉན་པོ་རབ་དགོངས་ལ། །རྣལ་འབྱོར་བདག་གི་ལས་མཛོད་ཅིག །

བསྙེན་སྒྲུབ་ཏིང་འཛིན་སྒོམ་པ་ལ། །བར་དུ་གཅོད་པ་ཞི་བར་མཛོད། །ཚེ་དང་དཔལ་འབྱོར་རབ་བརྟན་ཞིང་། །
འཁོར་དང་ལོངས་སྤྱོད་རྒྱས་པར་མཛོད། །ཞི་རྒྱས་དབང་དང་མངོན་སྤྱོད་ཀྱི། །ཕྲིན་ལས་ལྷུན་གྱིས་གྲུབ་པར་
མཛོད། །ཅེས་བརྗོད་ཅིང༌། ཕུད་ཀྱི་རྒྱུན་སྦྲེངས་སོ། །དེས་ནི་ཅི་བསམ་ཡིད་བཞིན་འགྲུབ་པོ། །དེ་ལྟར་དམ་ཅན་སྒྲུབ་པ་ཡི། །རིམ་
པ་གསལ་བར་བཀོད་པ་ལས། །དགེ་བ་བདག་གིས་གང་ཐོབ་པ། །དེ་ཡིས་རྟག་ཏུ་བསྐྱང་བར་ཤོག །སྐྱེས་བུ་ཆེན་པོའི་གསང་སྒྲུབ་
སྙིང་གི་དུམ་བུ་ཞེས་བྱ་བ། ཉང་བན་ཆེན་པོའི་ཡི་གེ་ལས་ཅུང་ཟད་གསལ་བར་བཏུས་ཏེ། ཐེག་པ་མཆོག་གི་རྣལ་འབྱོར་པ་ཀློང་ཆེན་
རབ་འབྱམས་ཀྱིས་གངས་རི་ཐོད་དཀར་དུ་བཀོད་པ་རྫོགས་སོ། ། ། །ས་མ་ཡཿ དགེའོ། །དགེའོ། །དགེའོ། ། །།
༄༅། །ཁ་བྱང་འོད་གསལ་སྙིང་པོ་བཞུགས་སོ། ། ། །
ཁ་བྱང་འོད་གསལ་སྙིང་པོ་ཞེས་བྱ་བ། དཔལ་ཀུན་བཟང་པོ་ལ་ཕྱག་འཚལ་ལོ། །ཟབ་ཅིང་རྒྱ་ཆེ་མངའ་དབང་
རྫོགས་པའི་དཔལ། །མཁྱེན་རྩེའི་ཀླུ་དབང་ཡིད་བཞིན་རྣམ་གྲོལ་གཏེར། །ཐུགས་རྗེའི་དུས་རླུང་སྲིད་གཞིའི་
དབྱིངས་ཁྱབ་པའི། །རྒྱལ་བ་སྔོན་མེད་གང་ཅན་མཚོ་ལ་འདུད། །སངས་རྒྱས་རྣམས་ཀྱི་བཀའ་གསང་རྒྱ་ཆེ་
ལས། །ངེས་པའི་སྙིང་པོ་སྐུ་གསུམ་འོད་གསལ་ལམ། །གསང་བ་སྙིང་ཏིག་ཡི་གེ་གྲངས་མང་ལས། །ཡང་ཏིག་
ཡིན་བཞིན་ནོར་བུ་གསལ་བར་བྱ། །ཤིན་ཏུ་ཡང་ཟབ་གནད་རྣམས་འདིར་བསྡུས་པ། །བླ་མེད་གདེངས་ཅན་
མཚན་མཆོག་ཐུབ་པ་ཡི། །ཡང་ཟབ་མངོན་ཕྱུང་གསལ་བར་བསྟན་པ་ལ། །ལོ་རྒྱུས་སྤྲིན་ཚོགས་སྐོར་གསུམ་
དབང་རྣམས་དང༌། །རྒྱ་མཚོ་སྐོར་གསུམ་དོན་ཁྲིད་སྐོར་གསུམ་དང༌། །རྒྱབ་ཡིག་སྐོར་གསུམ་ཡང་ཡིག་སྐོར་
གསུམ་དང༌། །སྤྲིན་ཕུང་སྐོར་གསུམ་སྒྲོན་མེ་སྐོར་གསུམ་དང༌། བདུད་རྩི་སྐོར་གསུམ་འཁོར་ལོ་སྐོར་གསུམ་
དང༌། །གེགས་སེལ་སྐོར་གསུམ་ནོར་བུ་སྐོར་གསུམ་དང༌། །སྙིང་པོ་སྐོར་གསུམ་མེ་ལོང་སྐོར་གསུམ་དང༌། །
སྙན་བརྒྱུད་སྐོཪ་གསུམ་སྤུ་གྲི་སྐོཪ་གསུམ་སྟེ། །འདི་དག་རྣམས་ཀྱིས་དོན་གཉིས་ཕུན་ཚོགས་བྱེད། །དེ་དག་
སོ་སོའི་དགོས་ཆེད་བསྟན་པ་ནི། །ལེགས་པར་བཤད་ཀྱིས་རབ་ཏུ་ཡིད་ལ་ཟུང༌། །ལོ་རྒྱུས་ཆེན་མོ་རིན་ཆེན་
ཕྲེང་བ་ཡིས། །ངེས་པའི་བཀའ་ལ་ངོ་མཚར་ཡིད་ཆེས་བསྟན། །སྤྲིན་ཚོགས་སྐོར་གསུམ་དངོས་གྲུབ་ཆུ་བོ་
འགྲུབ། །བརྒྱུད་པའི་ཕྱག་འཚལ་བྱིན་རླབས་སྤྲིན་ཚོགས་ཀྱིས། །བསོད་ནམས་ཡེ་ཤེས་ཚོགས་ཆེན་ལྷུན་གྱིས་

གྲུབ། །བརྒྱུད་པའི་གསོལ་འདེབས་ཡིད་བཞིན་སྤྲིན་ཚོགས་ཀྱིས། །བྱིན་རླབས་ཚད་མེད་རྟོགས་པ་རྒྱུད་ལ་སྐྱེ། །
མཎྜལ་འབུལ་ཆོག་ཚོགས་གཉིས་སྤྲིན་ཚོགས་ཀྱིས། །ཚོགས་གཉིས་སྒྲིབ་བྱང་སྐུ་གསུམ་ལམ་ལ་རེག །དེ་ཡི་
ཕྱིར་ན་ཀུན་གྱི་སྔོན་འགྲོའི་གནད། །འདི་དག་གཅེས་པས་རྟག་ཏུ་བརྩོན་པར་བྱ། །དབང་ཆོག་སྐོར་བཞིས་སྐལ་
ལྡན་སྨིན་པར་བྱེད། །གནད་ཡིག་རྣམ་བཞིས་མ་ཚང་ཁ་སྐོང་བྱེད། །སྤྲོས་བཅས་བུམ་དབང་རྡོ་རྗེ་སྐུ་ཐོབ་ཅིང༌། །
བསྐྱེད་རྫོགས་ཟུང་འབྲེལ་དོན་ལ་དབང་བར་བྱེད། །དེ་ཡི་གནད་ཡིག་མིང་གི་རིགས་བྱེད་ཀྱིས། །ཡེ་ཤེས་
རིགས་ལྔའི་མིང་རྣམས་གསལ་བར་བྱེད། །སྤྲོས་མེད་གསང་དབང་རྡོ་རྗེའི་དབང་ཐོབ་ཅིང། །ཡེ་ཤེས་དྲོད་
འབེབས་ཡེ་ཤེས་འཁོར་ལོའི་དབང༌། །དེ་ཡི་གནད་ཡིག་ཡེ་ཤེས་དབབ་པ་ཡིས། །བླ་མ་ཡི་དམ་མཁའ་འགྲོའི་
བྱིན་རླབས་ཐོབ། །ཤིན་ཏུ་སྤྲོས་མེད་ཤེས་རབ་ཡེ་ཤེས་ཀྱིས། །རྡོ་རྗེའི་ཐུགས་ཐོབ་བདེ་ཆེན་དོན་ལ་སྦྱོར། །དེ་
ཡི་གནད་ཡིག་གླིང་བཞི་རྒྱན་གྱུར་གྱིས། །སྐུ་བཞི་ཡེ་ཤེས་ཉི་ཤུ་ལྔ་ལ་སྤྱོད། །རབ་ཏུ་སྤྲོས་མེད་ཚིག་དབང་རིན་
པོ་ཆེས། །ཡེ་ཤེས་དོན་ཐོབ་གདོད་མའི་ཟད་སར་ཕྱིན། །དེ་ཡི་གནད་ཡིག་ཡིད་བཞིན་དྲ་བ་ཡིས། །ཚོགས་
གཉིས་ལྷུན་རྫོགས་སྐུ་གསུམ་ཞིང་ལ་སྤྱོད། །དེ་ཡི་ཕྱིར་ན་གཞི་ཉིད་སྨིན་པར་བྱེད། །དབང་གི་ཆུ་བོས་དང་པོར་
རྒྱུད་སྦྱངས་གཙེས། །རྒྱ་མཚོ་སྐོར་གསུམ་དངོས་གྲུབ་མྱུར་དུ་ཐོབ། །དམ་ཚིག་རིམ་པ་རྣམ་གྲོལ་རྒྱ་མཚོ་ཡིས། །
སྤང་བླང་མཚམས་ཕྱེད་རང་རྒྱུད་དག་པར་བྱེད། །ཚོགས་མཆོད་རིམ་པ་ཡིད་བཞིན་རྒྱ་མཚོ་ཡིས། །ཚོགས་
གཉིས་རྫོགས་ཤིང་དངོས་གྲུབ་རྣམ་གཉིས་ཐོབ། །བླ་མའི་རིམ་པ་དངོས་གྲུབ་རྒྱ་མཚོ་ཡིས། །བྱིན་རླབས་ཚད་
མེད་རྟོགས་པ་རྒྱུད་ལ་འཆར། །དེ་ཡི་ཕྱིར་ན་འདི་དག་ཤིན་ཏུ་གཅེས། །དོན་ཁྲིད་སྐོར་གསུམ་སྨིན་རྗེས་གྲོལ་
བར་བྱེད། །སྔོན་འགྲོ་སེམས་སྦྱོང་བདུན་གྱིས་དོན་ཁྲིད་ཀྱིས། །གདོད་མའི་དོན་ལ་འཇུག་པའི་རྐང་སྟེགས་བྱེད། །
དངོས་གཞི་འོད་གསལ་སྙིང་པོའི་དོན་ཁྲིད་ཀྱིས། །བདེ་གཤེགས་སྙིང་པོའི་དོན་ལ་དངོས་སུ་སྦྱོར། །ཁྲེགས་
ཆོད་ཡེ་བབས་སོར་གཞག་དོན་ཁྲིད་ཀྱིས། །གཤིས་ཀྱི་ངང་དེར་མཐར་འཛིན་སྒྲོ་འདོགས་གཅོད། །དེ་ཡི་ཕྱིར་
ན་འདི་དག་སྙིང་དང་འདྲ། །རྒྱབ་ཡིག་སྐོར་གསུམ་ཉམས་ལེན་ཡིད་ཆེས་བསྐྱེད། །ཁྲེགས་ཆོད་རྒྱབ་ཡིག་ནམ་
མཁའ་དྲི་མེད་ཀྱིས། །རྩ་བྲལ་གཉིས་མེད་རེ་དོགས་བྲལ་བར་བྱེད། །ཐོད་རྒལ་རྒྱབ་ཡིག་ཉི་ཟླ་གཟའ་སྐར་
གྱིས། །འོད་གསལ་རང་སྣང་གོང་འཕེལ་བཙན་ས་ཟིན། །བཏགས་གྲོལ་རྒྱབ་ཡིག་ཡིད་བཞིན་ལྷུན་གྲུབ་ཀྱིས། །
མངོན་སུམ་གོང་འཕེལ་བར་དོར་གྲོལ་བའི་གྲོགས། །དེ་ཡི་ཕྱིར་ན་འདི་དག་ཤིན་ཏུ་གཅེས། །ཡང་ཡིག་སྐོར་
གསུམ་འཕྱུགས་མེད་གནད་རྣམས་སྟོན། །ཁྲེགས་ཆོད་ཡང་ཡིག་ནམ་མཁའ་ཀློང་ཡངས་ཀྱིས། །མ་བྱས་ཡེ་

ཟིན་རྩོལ་བྲལ་ཉག་གཅིག་སྟོན། །ཐོད་རྒལ་ཡང་ཡིག་ནམ་མཁའ་ཀློང་གསལ་གྱིས། །མངོན་སུམ་ཉམས་ལེན་
སྙིང་པོའི་དོན་རྣམས་སྟོན། །གཉིས་ཀའི་ཡང་ཡིག་ནམ་མཁའ་ཀློང་ཆེན་གྱིས། །མངོན་སུམ་ཡེ་ཤེས་ལུང་དོན་
མཐུན་པར་བྱེད། །དེ་ཡི་ཕྱིར་ན་དཀོན་པའི་ཡི་གེ་གསུམ། །མེད་དུ་མི་རུང་ཤིན་ཏུ་གཅེས་པས་ན། །སྙིང་གི་
དཀྱིལ་དུ་ཕུར་ཅིག་ས་མ་ཡ། །སྤྲིན་ཕུང་སྐོར་གསུམ་སྦྱོར་ཐབས་རྒྱབ་ཡིག་སྟེ། །དབང་པོ་དམན་རྣམས་གོང་
མར་དྲང་བའི་ཐབས། །རང་བྱུང་བདེ་སྟོང་བདུད་རྩི་སྤྲིན་ཕུང་གིས། །བདེ་ཆེན་ངང་ལས་འོད་གསལ་ཆེན་པོར་
སྦྱོར། །རླུང་གི་སྦྱོར་བ་ཡེ་ཤེས་སྤྲིན་ཕུང་གིས། །གསལ་སྟོང་གཉིས་མེད་འོད་གསལ་ངང་ལ་སྦྱོར། །རྣམ་པར་
མི་རྟོག་ནམ་མཁའ་སྤྲིན་ཕུང་གིས། །ཆོས་ཉིད་འོད་གསལ་བློ་འདས་ཆེན་པོར་སྦྱོར། །དེ་ཡི་ཕྱིར་ན་དཀོན་པའི་
ཡེ་གེ་གསུམ། །མངོན་སུམ་སྒོམ་པའི་གྲོགས་སུ་ཤིན་ཏུ་གཅེས། །སྒྲོན་མེ་སྐོར་གསུམ་ཡང་ཟབ་གནད་རྣམས་
སྟོན། །གཞི་སྣང་གསལ་བྱེད་ཡེ་ཤེས་སྒྲོན་མེ་ཡིས། །ཐོག་མའི་གནས་ལུགས་མཆེད་ལུགས་ལེགས་པར་སྟོན།།
དཔེ་དོན་གསལ་བྱེད་འོད་གསལ་སྒྲོན་མ་ཡིས། །གཞི་ལམ་འབྲས་བུའི་ཉམས་ལེན་སྙིང་པོ་སྟོན། །ཉམས་ལེན་
གནད་ཀྱི་སྒྲོན་མེ་གསལ་བ་ཡིས། །སྙིང་པོའི་ཡེ་ཤེས་གནད་དུ་བསྣུན་ཐབས་སྟོན། །ཡི་གེ་འདི་གསུམ་ཤིན་ཏུ་
གཅེས་པས་ན། །སྙིང་དང་མིག་འདྲ་མེད་པའི་ཐབས་མེད་པས། །གཅིག་ལ་གཅིག་འབྲེལ་ཟུང་དུ་ཚོགས་པར་བྱ། །
འདི་གསུམ་ཚོགས་པའི་སྐལ་ལྡན་ཉམས་ལེན་ཅན། །རིན་ཆེན་གསེར་ལ་གཡུ་ཡིས་ཕྲ་བཀོད་བཞིན། །གང་
འདོད་ཡིད་བཞིན་ལྷུན་གྱིས་གྲུབ་པ་ཡིན། །དེ་ཡི་ཕྱིར་ན་གནད་འདི་རབ་ཏུ་གཅེས། །བདུད་རྩི་སྐོར་གསུམ་
ཉམས་ལེན་སྙིང་པོ་སྟོན། །བདུད་རྩི་ལྗོན་ཤིང་བླ་མའི་སྒྲུབ་ཐབས་ཀྱིས། །འདི་ཕྱིའི་དོན་འགྲུབ་དངོས་གྲུབ་
སྤྲིན་ཚོགས་སྡུད། །བདུད་རྩི་དྲི་མེད་ཁྲེགས་ཆོད་ཐོད་རྒལ་གནད། །དུས་བཞིའི་རིམ་པས་གནད་དུ་བསྣུན་ཐབས་
སྟོན། །བདུད་རྩི་རྒྱལ་པོས་བརྟུལ་ཞུགས་ལམ་དུ་སློང༌། །ནད་གདོན་འདྲེར་སྣང་རྐྱེན་ངན་ཆོས་ཉིད་གྲོལ། །
གདོད་ནས་བྱང་ཆུབ་སྤང་བླང་མེད་པར་སྟོན། །གསང་ཆེན་གནད་ཀྱི་ཡི་གེ་འདི་གསུམ་ནི། ཉམས་ལེན་སྒྲུབ་
པའི་གྲོགས་སུ་མེད་ཐབས་མེད། །གནད་འདི་མེད་པར་མངོན་སུམ་བསྒོམས་ན་ཡང༌། །ཡང་དག་རྒྱལ་བའི་
དགོངས་པ་རྙེད་དུས་མེད། །དེ་ཡི་ཕྱིར་ན་འདི་ལ་ནན་ཏན་གྱིས། །འཁོར་ལོ་སྐོར་གསུམ་རྟག་ཏུ་འོད་གསལ་
སྦྱོར། །གནད་གསུམ་ཆོས་ཉིད་འཁོར་ལོ་གསང་བ་ཡིས། །ལྟ་སྟངས་གཟིགས་སྟངས་གནད་ཀྱི་སྙིང་པོ་སྟོན། །
ཉིན་མཚན་གཉིས་མེད་འོད་གསལ་འཁོར་ལོ་ཡིས། །དངོས་དང་རྨི་ལམ་བག་ཆགས་འབྲེལ་རྒྱུན་གཅོད། །ཡང་
ཟབ་གནད་བསྡུས་ཡེ་ཤེས་འཁོར་ལོ་ཡིས། །ཉིན་མཚན་ཏིང་འཛིན་གོ་རིམ་གསལ་བར་སྟོན། །ཡི་གེ་འདི་གསུམ་

ཚིག་ཉུང་དོན་དྲིལ་བས། །ཉམས་ལེན་ལག་ཁྲིད་སྙིང་ཕྱུང་བཀོད་པས་ན། །ཡང་མཛོད་དམར་པོའི་ནང་དུ་རྒྱས་
ཐོབ་ལ། །གོམས་ཤིང་འདྲིས་པའི་གྲོགས་སུ་རྟག་ཏུ་འགྲོགས། །གེགས་སེལ་སྐོར་གསུམ་ཉམས་ལེན་མཐར་
ཕྱིན་བྱེད། །ལུས་ཀྱི་གེགས་སེལ་བདུད་རྩིའི་ལྗོན་ཤིང་གིས། །འབྱུང་བཞིའི་ནད་སེལ་རྩ་ཁམས་སྙོམས་པར་
བྱེད། །སྒོ་ཡི་གེགས་སེལ་སྒྲོན་མ་སྣང་བྱེད་ཀྱིས། །འོད་གསལ་འཆར་སྒོ་མིག་གི་གསལ་ཐབས་བྱེད། །རིག་
པའི་གེགས་སེལ་ཡེ་ཤེས་དྲི་མེད་ཀྱིས། །ཏིང་འཛིན་སྐྱོན་སེལ་རིག་པའི་ཡེ་ཤེས་སྟོན། ཡི་གེ་འདི་གསུམ་མེད་
པའི་ཐབས་མེད་པས། །ཉམས་སུ་ལེན་པའི་གྲོགས་སུ་གཅེས་པར་ཟུང༌། །ནོར་བུ་སྐོར་གསུམ་མཆོག་དང་ཐུན་
མོང་འགྲུབ། །བླ་མའི་ཐུགས་སྒྲུབ་ཡིད་བཞིན་ནོར་བུ་ཡིས། །ལྟ་སྒོམ་རྟོགས་པའི་བྱིན་རླབས་དངོས་གྲུབ་སྟེར། །
ཡི་དམ་ཐུགས་སྒྲུབ་ཡིད་བཞིན་ནོར་བུ་ཡིས། །འཆི་མེད་ཚེ་ཡི་དངོས་གྲུབ་ཐོབ་པར་བྱེད། །མཁའ་འགྲོའི་
ཐུགས་སྒྲུབ་ཡིད་བཞིན་ནོར་བུ་ཡིས། །ལས་བཞིའི་ཕྲིན་ལས་དོན་གཉིས་འགྲུབ་པར་བྱེད། །དེ་ཡི་ཕྱིར་ན་དཀོན་
པའི་ཡི་གེ་གསུམ། །སྒྲུབ་པའི་གྲོགས་སུ་མེད་དུ་མི་རུང་བས། །ཉིན་མཚན་ཐུན་བཞིར་རྟག་ཏུ་བསྒོམ་པར་བྱ། །
བགེགས་དང་ལོག་འདྲེན་བར་ཆད་ཞི་བ་དང༌། །མཆོག་དང་ཐུན་མོང་དངོས་གྲུབ་མྱུར་དུ་ཐོབ། །སྙིང་པོ་སྐོར་
གསུམ་ཡང་ཟབ་སྙིང་པོའི་དོན། །ངེས་དོན་མཆོག་གྱུར་བྱང་ཆུབ་སྙིང་པོ་ཡིས། །ཡུད་ཙམ་ཉིད་ལ་ཏིང་འཛིན་
འོད་གསལ་འཆར། །ཡང་ཟབ་མཐར་ཐུག་ཡིད་བཞིན་སྙིང་པོ་ཡིས། །རྐྱེན་ངན་ལམ་བསྒྱུར་བདེ་ཀློང་གཅིག་ཏུ་
འཁྱིལ། །འཕོ་བ་ཡང་ཟབ་འོད་གསལ་སྙིང་པོ་ཡིས། །བར་དོའི་འཇིགས་བྲལ་གདོད་མའི་གནས་སུ་སྦྱོར། །ཡི་
གེ་འདི་གསུམ་ཡང་གསང་སྙིང་ཏིག་གི །རྒྱུད་ལུང་མན་ངག་སྙིང་ཁུ་མཐར་ཐུག་པས། །གཞན་ལ་མི་སྟོན་རང་
ཉིད་ཞེ་དགས་འགྲོགས། །དཔལ་བེའུ་སྒྲོམ་བུར་གསང་བའི་རྒྱས་ཐོབ་ལ། །ཉིན་མཚན་བརྩོན་པས་ཉམས་སུ་
ལེན་པ་གཅེས། །མེ་ལོང་སྐོར་གསུམ་འདི་ཕྱིའི་དོན་གཉིས་འགྲུབ། །ངོ་སྤྲོད་སྙིང་པོ་དྲན་པའི་མེ་ལོང་གིས། །ཚེ་
འདིར་ཡིད་ཆེས་བར་དོར་གྲོལ་བར་བྱེད། །འཆི་ལྟས་གསལ་བྱེད་དྲན་པའི་མེ་ལོང་གིས། །རྣལ་འབྱོར་ཕུང་པོ་
འདོར་བའི་དུས་ཚིགས་འཛིན། །འཆི་བསླུ་ཡང་ཟབ་དྲན་པའི་མེ་ལོང་གིས། །དལ་འབྱོར་རིང་གནས་ཚེ་འདིའི་
སྣང་བ་སྟོན། །ཐབས་ཆེན་གསང་བའི་ཡེ་གེ་འདི་གསུམ་ནི། །སྒྲུབ་པའི་གྲོགས་སུ་གཅེས་པའི་ཡིད་ལ་ཟུང༌། །
དེ་དག་རྣམས་ནི་སྙན་བརྒྱུད་ཡི་གེ་ཅན། །དཔེ་བརྒྱུད་སྙིང་པོའི་གདམས་པ་བླ་ན་མེད། །གཙོ་བོར་ཚེ་འདིར་
གྲོལ་བའི་གནད་ཡིན་པས། །སྐལ་བཟང་རྣམས་ཀྱིས་ཉིན་མཚན་བརྩོན་པར་མཛོད། །ཡི་གེ་མེད་པའི་སྙན་
བརྒྱུད་གསང་བ་འདི། །གྲུབ་མཐའ་གཅིག་པའི་སྙན་བརྒྱུད་དངོས་ཡིན་ལ། །གཙོ་བོར་བར་དོར་གྲོལ་བའི་

གནད་སྟོན་པས། །ཐིག་ལེ་གསང་བའི་སྐོར་ཞེས་བཏགས་ན་ཡང༌། །དུང་ཡིག་ཅན་ལས་འདི་དོན་འབྲེལ་བར་
གསུངས། །དེ་ཕྱིར་གསང་ཆེན་དོན་གྱི་མན་ངག་འདི། །མེད་དུ་མི་རུང་སྙིང་ཏིག་གྲོགས་སུ་གཅེས། །སྙན་བརྒྱུད་
སྐོར་གསུམ་བར་དོའི་གདམས་པ་སྟོན། །སྙན་བརྒྱུད་ཆུང་ངུ་ཡེ་ཤེས་རང་སྣང་གིས། །ཚེ་འདིའི་ཉམས་ལེན་
གཙོ་བོར་གསལ་བར་བྱེད། །སྙན་བརྒྱུད་འབྲིང་པོ་འོད་གསལ་རང་སྣང་གིས། །བར་དོའི་ངོ་སྤྲོད་གདམས་པ་
གསལ་བར་བྱེད། །སྙན་བརྒྱུད་ཆེན་མོ་ངེས་དོན་རང་སྣང་གིས། །དེ་དག་ཀུན་གྱི་རྒྱབ་ཆོས་གསལ་བར་བྱེད། །
གསང་ཆེན་དོན་གྱི་ཡི་གེ་འདི་གསུམ་ནི། །གཅིག་ལ་གཅིག་འབྲེལ་ཚང་བ་ཤིན་ཏུ་གཅེས། །དེང་སང་ཁྱད་པར་
སྙན་བརྒྱུད་འདི་ཟབ་པས། །ཡང་ཟབ་སྙིང་པོའི་དོན་འདི་ཉམས་སུ་ལོངས། །བར་དོའི་འོད་གསལ་སྙིང་པོ་ངེས་
པར་འགྲུབ། །དེ་དག་རྣམས་ཀྱི་ཆོས་མཛོད་འཛིན་པ་ལ། །རྒྱལ་བ་རིག་འཛིན་རིམ་པས་བཀའ་བསྒོས་པ། །
དམ་ཅན་རྒྱ་མཚོ་དཔག་གིས་མི་ལང་ཡང༌། །གཙོ་བོར་བཀའ་བསྲུང་གསང་ཆེན་ངེས་པ་ལ། །མ་མོའི་གསང་
སྒྲུབ་སྙིང་གི་སྤུ་གྲི་ཡིས། །རང་དང་ཆོས་སྲུང་འགལ་བྱེད་ཆམ་ལ་འབེབས། །གཟའ་རྒོད་གསང་སྒྲུབ་དུག་གི་
སྤུ་གྲི་ཡིས། །ཕ་རོལ་དགྲ་དཔུང་ཐལ་བའི་རྡུལ་དུ་རློག །དམ་ཅན་གསང་སྒྲུབ་སྲོག་གི་སྤུ་གྲི་ཡིས། །གནོན་
བྱེད་དགྲ་རྣམས་མངོན་སྤྱོད་ཐབས་ཀྱིས་སྒྲོལ། །དེ་ཡི་ཕྱིར་ན་དཀོན་པའི་སྒྲུབ་ཡིག་གསུམ། །ཞལ་གདམས་
དམར་ཁྲིད་ཉམས་ལེན་བཀོད་པས་ན། །དཔེ་ལ་མ་བཞག་བསྙེན་སྒྲུབ་ལས་སྦྱོར་འབད། །རྟག་ཏུ་མཆོད་བསྟོད་
བསྐང་གསོལ་མཉེས་བྱས་པས། །ཅི་བསམ་འཕྲལ་ལ་ཡིད་བཞིན་འགྲུབ་པ་ཡིན། །བདག་གིས་སྔོན་སྦྱངས་བླ་
མ་མཉེས་བྱས་ཤིང༌། །རྒྱུད་ལུང་མན་ངག་རྟོགས་པར་ཞུ་ཏིག་བྱས། །ཚིག་དོན་ཀུན་ཤེས་དམར་ཁྲིད་གནད་
རྣམས་མཐོང༌། །ཕྱི་ནང་གྲུབ་མཐའི་དོན་ཀུན་ཐམས་ཅད་ཤེས། །གསང་སྔགས་གསར་རྙིང་གསང་ཆེན་དོན་
རྣམས་ཤེས། །དེ་བས་ངེས་དོན་སྙིང་པོའི་ཚུལ་འདིར་མཁས། །ཁྱད་པར་མཆོག་གསང་རྫོགས་པ་ཆེན་པོ་ཡི། །
གསང་ཆེན་ངེས་པའི་རྒྱུད་རྒྱལ་བཅུ་བདུན་དང༌། །དེ་ཡི་མན་ངག་བརྒྱ་དང་བཅུ་དགུ་ཡོད། །ཤིན་ཏུ་ཟབ་པའི་
པོ་ཏི་བཞི་རྣམས་ཀྱི། །སྙིང་པོའི་བཅུད་བསྡུས་ཚིག་ཉུང་དོན་འདྲིལ་བ། །ཡང་ཏིག་ཡིད་བཞིན་ནོར་བུའི་རྒྱལ་པོ་
ལ། །ཆོས་སྡེ་ལྔ་བཅུ་རྩ་གཅིག་དག་ཏུ་བྱས། །འདིར་ནི་ཡང་ཟབ་གནད་ཀུན་ཚང་བར་སྟོན། །ཕྱི་རབས་སྐལ་
ལྡན་གདམས་པ་དོན་ཉེར་ཀུན། །འདི་ལས་མང་ཉུང་གང་ཡང་མེད་པར་ཟུངས། །མང་ཉུང་བྱུང་ན་འགའ་ཡིས་
བསླད་པས་ན། །རྩ་བའི་ཁ་བྱང་དག་དང་བསྟུན་པ་གཅེས། །མན་ངག་སྙིང་པོ་སྔ་མས་ཆོག་ན་ཡང༌། །དེ་དག་
གྲངས་མང་ཁ་ཚང་མཐོང་བར་དཀོན། །གཅིག་ཏུ་མ་འཛོམ་མང་ཞིང་ཁྲོལ་བར་དཀའ། །དེ་ཕྱིར་དེང་སང་ཚེ་

ཐུང་འབྱོར་བ་ཆུང༌། །སྐལ་ལྡན་ཆོས་མོས་བརྩོན་པ་ཅན་དོན་དུ། །ཉུང་འདུས་དོན་འགྲུབ་མཐོང་བར་རྟོགས་
པའི་གནད། །ཡང་ཏིག་ཡིད་བཞིན་ནོར་བུ་གསལ་བར་བྱས། །ཆོས་ཚུལ་འོད་གསལ་ཉི་མའི་སྙིང་པོ་འདི། །
རང་བཞིན་རྫོགས་པ་ཆེན་པོའི་རྣལ་འབྱོར་པ། །ཀློང་ཆེན་རབ་འབྱམས་བཟང་པོའི་རྩེ་མོ་ཡིས། །གངས་རི་ཐོད་
དཀར་མགུལ་དུ་ལེགས་པར་བཀོད། །ཁ་བྱང་འདིར་བཀོད་ཆོས་སྡེ་ལྔ་བཅུ་གཅིག །རིག་འཛིན་བླ་མ་མཁའ་
འགྲོར་བཅས་པ་དང༌། །བཀའ་སྡོད་དམ་ཅན་རྒྱ་མཚོའི་ཚོགས་ལ་གཏད། །ཁྱད་པར་སྨུག་ནག་ཁྲོས་མའི་རྒྱལ་
མོ་དང༌། །དྲང་སྲོང་ཆེན་པོ་གཟའ་མཆོག་རྭ་ཧུ་ལ། །དམ་ཅན་སྐྱེས་བུ་རྡོ་རྗེ་ལེགས་པ་རྩལ། །མཐུ་དཔལ་ལྡན་
པ་གསུམ་ལ་གཉེར་དུ་གཏད། །ཕྱི་རབས་དམ་མེད་འཕྲི་གཞུག་བྱེད་པ་དང༌། །འདྲ་མིན་འཆོས་ཤིང༌ཡི་གེ་
བསླད་པ་དང་། །ཀུན་ལ་སྒྲོགས་ཤིང་གསང་སྒོ་འཆོལ་རྣམས་ལ། །དམ་ཚིག་གཉན་པོས་ཆད་པ་དྲག་ཏུ་ཕོབ། །
སྙིང་ཕྱུང་མིག་ཕྲུལ་མི་འདོད་སྣ་དགུ་ཐོང༌། །སྐལ་ལྡན་རྣམས་ལ་འགོ་ཞིང་སྟོང་གྲོགས་མཛོད། །དགེ་བ་འདི་
ཡིས་སྲིད་པའི་ཁམས་གསུམ་པོ། །ཐམས་ཅད་ཕྱམ་ཅིག་འཁོར་བའི་མཚོ་བརྒལ་ནས། །གདོད་མའི་ས་ལ་འགྱུར་
མེད་ཀུན་ཏུ་བཟང། །བདེ་ཆེན་ལྷུན་གྲུབ་ཆོས་དབྱིངས་རྒྱལ་པོར་ཤོག །ཁ་བྱང་འོད་གསལ་སྙིང་པོ་ཞེས་བྱ་བ།
ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་གངས་རི་ཐོད་དཀར་གྱི་མགུལ། དཔལ་ལྷ་ལས་
བབས་པའི་རི་ངོགས། ། ཨོ་རྒྱན་རྫོང་གི་དབེན་གནས་སུ་བཀོད་པ་རྫོགས་སོ། ། ། །སློབ་མ་བཟང་པོ་
གཞོན་ནུ་སངས་རྒྱས་ཀྱིས། །བསྐུལ་བའི་ངོར་ནི་ལེགས་པར་སྦྱར་བ་ལ། །མོས་གུས་བསྐྱེད་ལ་སྙིང་ནས་གསོལ་
བ་ཐོབ། །བྱིན་རླབས་ཚད་མེད་རྟོགས་པ་ཁོང་ནས་འཆར། །ཐམས་ཅད་བཞད་གད་སྒྱུ་མའི་རོལ་མོ་ཆེ། །ཧ་ཧ་
སེམས་དང་ཁོས་ཀྱང་གད་མོ་འཆོར། །ཨོཾ་སྭ་སྟི། སྐུ་གསུམ་སྟོན་པས་གདུལ་བྱའི་ཁམས་དབང་པོ། །གང་འདུལ་
དེར་མཚུངས་བགྲང་ཡས་ཐེག་པའི་ཚུལ། །ཇི་སྙེད་གསུངས་པའི་སྙིང་པོ་རྡོ་རྗེ་ཐེག ། །ཀུན་གྱི་ཡང་རྩེ་འོད་
གསལ་རྫོགས་པ་ཆེ།༡ །རྒྱལ་སྲས་རིག་འཛིན་གཤེགས་ཤུལ་ལམ་བཟང་མཆོག །གསལ་མཛད་རྨད་བྱུང་སློབ་
དཔོན་རྣམ་བདུན་གྱིས། །གདམས་པའི་བཅུད་དྲིལ་ནོར་མཆོག་དབང་རྒྱལ་ལྟའི། །བླ་མ་ཡང་ཏིག་ཡིད་བཞིན་
ནོར་བུ་ཞེས། ༢།མཚན་གྱི་ཆ་ཤས་སྐལ་བཟང་རྣ་བའི་བཅུད། །སོན་པའི་མོད་ལ་མ་རིག་མུན་པའི་ཚོགས། །
སངས་བྱེད་ཉི་གཞོན་ལྟ་བུའི་ལམ་འདི་ལ། །མི་ཕྱེད་སྙིང་ནས་དད་པ་ཐོབ་པའི་ཤུགས།༣།ཡི་གེའི་ཕྱི་མོ་སླར་དུ་བསྐྲུན་
པའི་དགེས། །དུས་གསུམ་ལེགས་བྱས་ཆབ་གཅིག་སྡོམ་པའི་བློས། །རྒྱལ་དང་དེ་སྲས་བརྒྱུད་པ་རྒྱ་མཚོའི་ཡིས། །

ཇི་ལྟར་ཡོངས་བསྔོ་བཟང་པོ་དེ་མཚུངས་ཤོག ༤།ཀུན་མཁྱེན་རྒྱལ་བསྟན་སྤྱི་དང་བྱེ་བྲག་དག །འཛིན་སྐྱོང་
སྤེལ་མཁས་ད་ལྟ་གང་སུ་བཞུགས། །སླད་ནས་འབྱོན་འགྱུར་རྣམས་ཀྱི་སྐུ་ཚེ་དང༌། །མཛད་ཕྲིན་གེགས་མེད་
གོང་ནས་གོང་འཕེལ་ཤོག༥ །བཤད་སྒྲུབ་བསྟན་པ་ནམ་མཁའི་མཐར་ཁྱབ་ནས། །སྙན་གྲགས་གདུགས་དཀར་
ས་གསུམ་ཡོངས་སུ་ཁྱབ། །སྲིད་ན་སེམས་ཅན་གཅིག་ཀྱང་མི་གནས་པར། །དེ་སྲིད་ནུབ་མེད་རྟག་བརྟན་གནས་
གྱུར་ཅིག ༦།བཟང་ངན་འབྲེལ་ཐོག་དུས་གསུམ་ཕ་མ་ཀུན། །མ་འབད་བཞིན་དུ་གདོད་མའི་གཞི་དབྱིངས་སུ། །
རྣམ་གྲོལ་དག་པ་གཉིས་ལྡན་ཆོས་ཀྱི་སྐུར། །ཚེ་གཅིག་ཉིད་དུ་ལྷུན་གྱིས་གྲུབ་པར་ཤོག ། ། །ཅེས་བསྔོ་
སྨོན་གྱི་ཚིགས་སུ་བཅད་པ་འདི་འང་རྣམ་དཀར་བྱེད་པོ་རང་གིས་འདོད་རྒྱལ་དུ་སྨྲས་པ་དེ་དེ་བཞིན་དུ་འགྲུབ་
པར་གྱུར་ཅིག ། ། །དགེའོ། དགེའོ། །དགེའོ། །སརྦ་མངྒ་ལཾ། ། ། །
རྫོགས་པ་ཆེན་པོ་གསང་བ་སྙིང་ཐིག་གི་མན་ངག་
ཟབ་པ་པོ་ཏི་བཞིའི་ཁ་བྱང་ཉི་མས་
བརྒྱན་པ་བཞུགས་སོ༔ ༔
པཅོམ་ལྡས་འདས་རྡོ་རྗེ་འཆང་ཆེན་པོ་ལ་ཕྱག་འཚལ་ལོ༔ འཇིག་རྟེན་གསུམ་པོ་སྣང་བར་བྱེད་པའི་འོད་ལྡན་
པའི༔ སངས་རྒྱས་རྣམས་ཀྱི་བདེ་ཆེན་ཐུགས་ལ་མངའ༔ གཉིས་མེད་རྡོ་རྗེ་ལྟ་བུའི་ཡེ་ཤེས་ཅན༔ གཞན་གྱི་
རྣམ་པར་རྟོག་པའི་ཞེན་པ་གཅོད་ལ་མཁས༔ སྣང་བ་གཉིས་པོ་དག་ནི་ཟད་པར་མཛད་ལ་མཁས༔ སྐྱེ་མེད་
སྙིང་པོ་རང་རིག་དངོས་ལ་སྤྱོད༔ བརྒྱུད་པ་གསུམ་གྱི་རྩ་བ་ཉིད་འཆང་བ༔ དམ་པ་དུས་གསུམ་བཞུགས་པའི་
སྐུ་གསུམ་ལ༔ གཉིས་མེད་དད་པ་བརྟན་པོས་སེམས་གཡོས་ཏེ༔ ལུས་ངག་ཡིད་གསུམ་གུས་པས་ཕྱག་འཚལ་
ནས༔ གསང་བའི་ཡང་བཅུད་རྣམས་ནི་གསལ་བྱའི་ཕྱིར༔ མོས་གུས་སྐལ་ལྡན་རྣམས་ཀྱི་དོན་ཆེད་དུ༔ ཐུགས་
རྗེ་ཆེན་པོ་མཆོག་ལ་གསོལ་བཏབ་ནས༔ ཡང་གསང་སྦས་པའི་མན་ངག་སྙིང་ཐིག་མ༔ ཁ་བྱང་རྣམ་པ་བརྒྱད་དུ་
མ་བཀོད་པའི༔ ཡང་གབ་སྦས་པ་གསང་བ་སྙིང་གི་ནོར༔ ལྷག་ཆད་འགྱུར་བ་མེད་པའི་དོན་ཆེད་དུ༔ གསང་བ་
མཆོག་གི་ཡི་གེ་འདི་དག་ནི༔ མ་འོངས་སྐལ་ལྡན་རྣམས་ཀྱི་དོན་ཆེད་དུ། ཚིག་དོན་གསལ་བར་འདི་ཉིད་བྲི་

བར་བྱ༔ གསང་བ་གསང་མཆོག་བླ་ན་མེད་པའི་སྡེ༔ སྙིང་པོ་ཡང་ངེས་གསང་བའི་མན་ངག་རྣམས༔ རས་ཆོད་
གཟུ་ལུམ་ཉིད་དང་བྲལ་བྱའི་ཕྱིར༔ འགྱུར་མེད་དོན་གྱི་ཡི་གེ་འདི་ལྟར་འབྲི། ཨེ་མ༔ གསང་མཆོག་དམ་པ་གཞན་
དུ་མ་བསྟན་པའོ༔ སྙིང་ལས་ལྷག་པའི་མན་ངག་སྙིང་ཐིག་ལ༔ ཁ་བྱང་རྣམས་སུ་བཀོད་པར་མ་ཕོད་པའི༔ རྩ་
རྣམས་མདུད་པ་སྙིང་ལ་འདུས་པ་ལྟར༔ བརྒྱ་དང་བཅུ་དགུ་མན་ངག་དམ་པ་རྣམས༔ ཡང་གསང་སྙིང་དང་འདྲ་
བ་བཞི་ལ་འདུས༔ དེ་ཀུན་མཚན་ཙམ་བརྗོད་པར་མི་ཕོད་པའི༔ བདག་གི་ཁོང་སྙིང་ཕྱུངས་པ་འདི་ལྟ་སྟེ། དོན་
གཉིས་རྫོགས་པར་འདོད་པའི་སྐལ་ལྡན་གྱིས༔ གསང་བ་དུང་ཡིག་ཅན་ལ་གོམས་པར་བྱ༔ དེ་ཡི་མཚན་ཙམ་
བརྗོད་པ་བླ་མ་དང་༔ བདེ་གཤེགས་མཁའ་འགྲོ་རྣམས་ལ་བཟོད་པར་གསོལ༔ སྐལ་ལྡན་སྙིང་གི་བུ་ལ་དགོས་
སྲིད་ན༔ འདི་ཉིད་ཚིག་ཏུ་བརྗོད་པ་མ་གཏོགས་པ༔ སུ་ཡིས་ཐོས་ན་མཁའ་འགྲོའི་ཆད་པ་ཕོབ༔ དེ་བས་སྙིང་པོ་
སེམས་ལ་རྒྱས་ཐོབ་ལ༔ སྙིང་པོ་བྱང་ཆུབ་བར་དུ་ཁར་མི་དབྱུང་༔ གཞན་གྱིས་ཐོས་ཤིང་མཐོང་ན་རང་སྲོག་
འཚིག༔ དེ་བས་རླུང་ཕྱོགས་ཙམ་དུ་བསྒྲག་པ་མིན༔ འབྱུང་བའི་སྒྲ་དང་བྲལ་བའི་གནས་སུ་བསྐྱལ༔ སྐབས་སུ་
ལྟ་ཞིང་བསྙེན་བཀུར་ཆེན་པོ་བྱ༔ རང་གིས་གོམས་པར་བྱས་ལ་གཏེར་དུ་སྦ༔ གཞན་དུ་བསྟན་ཞིང་གཞན་ལ་
མ་ཡིན་ནོ༔ ཡང་གསང་སྙིང་དང་འདྲ་བའི་མན་ངག་ལ༔ བསྟན་པ་ཐམས་ཅད་འདུས་པའི་བུ་གཅིག་པོ༔ སུས་
ཀྱང་བྱས་པ་མེད་པའི་ཡི་གེ་ཉིད༔ རང་བྱུང་ཀུན་གྱི་ཐོག་མར་བྱུང་བས་ན༔ སྐད་དང་བརྡ་རྣམས་མི་མཐུན་མེད་
པའི་ཕྱིར༔ སྐལ་ལྡན་རྣམས་ཀྱིས་མཐོང་ཞིང་བལྟས་པའི་ཚེ༔ ཡི་གེ་རང་རང་མཐུན་པ་ཉིད་དུ་ཤེས༔ དེ་ཡི་དབང་
གིས་འབྱུང་བའི་སྒྲ་དང་བྲལ༔ ས་ཡིས་བསུབ་ཅིང་ཆུ་ཡིས་ཁྱེར་བ་དང་༔ རླུང་གིས་འཐོར་བ་མེད་ཅིང་མེས་
བསྲེག་བྲལ༔ སྐྱེས་བུ་རྣམས་ཀྱིས་འཇིགས་ཤིང་མཐོང་བ་མེད༔ འདི་ནི་བསྟན་པ་ཐམས་ཅད་འདུས་པའི་གནད༔
སྐལ་ལྡན་སྙིང་གི་བུ་ཡིས་འདི་བྲིས་ཏེ༔ བསྟན་པ་གང་ལ་བབ་པའི་ཁ་དོག་ནི༔ རིན་ཆེན་སྙིང་པོ་དག་གིས་བྲིས་
ནས་ནི༔ རང་གི་ལུས་དང་འབྲལ་བ་མེད་པར་བཅང་༔ ལྟ་ཞིང་ཀློག་པའི་ཚེ་ན་གཞན་དག་གིས༔ འདི་ཉིད་
མཐོང་བར་གྱུར་ན་དངོས་གྲུབ་ཡལ༔ དེ་ཕྱིར་དུར་ཁྲོད་དམ་ནི་ནགས་ཀྱི་ཀློང་༔ སུས་ཀྱང་རྒྱུ་བར་དཀའ་བའི་
གནས་སུ་ནི༔ ཆུ་གླིང་ལ་སོགས་དབེན་པར་བཀླག་ཅིང་མཆོད༔ འདི་ཉིད་སུ་ལ་སྣང་བའི་མི་དེ་ནི༔ སྐལ་དང་
ལྡན་པ་ངེས་པར་གྲོལ་བའོ༔ དེ་ལྟར་ངེས་པའི་མན་ངག་སྙིང་གི་ནོར༔ རབ་ཏུ་ཟབ་ལ་མེད་ཐབས་མེད་པ་ཡི༔
བདུད་རྩིའི་ཐིགས་པ་འགྲོ་རྣམས་ནད་སེལ་བའི༔ སྙིང་ཐིག་མན་ངག་ངེས་པ་འདི་དག་གསང་༔ སུ་ལའང་མི་
བསྟན་རང་གི་སེམས་ལ་བརྣགས༔ སྙིང་པོའི་དོན་རྣམས་ལྟ་ཞིང་སྤྱོད་པ་ལས༔ རླུང་དང་སེར་བུའི་སྒྲ་ཙམ་

ཕྱོགས་སུ་སྤང་༔ གཞན་རྣམས་འདི་དང་སྐལ་བ་མེད་པའི་མིས༔ མཐོང་བར་གྱུར་ཡང་དམ་ཚིག་ཆད་པར་འགྱུར༔
ཐོས་པར་གྱུར་ན་ལུས་ངག་མེ་ཡིས་བསྲེགས༔ དེ་ལས་རང་གི་སེམས་ལ་རྒྱས་བཏབ་སྟེ༔ རྐུན་པོའི་ནོར་ལྟར་
གསང་ཞིང་སྤྱད་པར་བྱ༔ སུ་ལང་བསྒྲགས་པ་མེད་པའི་གསང་བ་འདི༔ སྐལ་ལྡན་སྙིང་གི་བུ་དང་འཕྲད་པར་
ཤོག༔ སྤྲྀ༔ མཆོག་ཏུ་གསང་བའི་མན་ངག་སྙིང་ནོར་འདི༔ མཚན་ཙམ་བརྗོད་པར་བདག་གིས་མི་ཕོད་སྟེ༔ བླ་
མ་བརྒྱུད་པ་རྣམས་ལ་གསོལ་བཏབ་ནས༔ སྙིགས་མའི་དུས་སུ་འདི་ཉིད་དགོས་སྲིད་པས༔ སྙིང་ཐིག་ཟབ་པའི་
ཁ་བྱང་འདི་ཉིད་འབྲི༔ གསང་ཆེན་སྙིང་དང་འདྲ་བའི་མན་ངག་ཉིད༔ ཡང་དག་རྫོགས་པའི་རྡོ་རྗེ་འཆང་ཆེན་
གྱིས༔ སྔོན་ཆད་ཐུགས་ཀྱི་ཀློང་ནས་མ་རྡོལ་བའི༔ འཁོར་བའི་ཆོས་ཉིད་གཏན་ནས་སྤང་བའི་ཕྱིར༔ འདའ་བ་
མེད་ལས་འདའ་བའི་ཚུལ་བསྟན་པའི༔ སྟོན་པ་མྱ་ངན་འདས་པའི་རྗེས་ཞབས་ལ༔ ནམ་མཁའ་མི་ཕྱེད་བར་སྣང་
ཉིད་ལས་ཀྱང་༔ བྱིན་བརླབས་ཐོག་མར་རང་བྱུང་ཡི་གེ་ཉིད༔ སྤྲུལ་པའི་གདུང་བ་བཅད་པ་འདི་ཉིད་ཀྱང་༔
རིན་ཆེན་ལྔ་ཡི་རྒྱན་དང་བཅས་པ་དང་༔ འདས་རྗེས་གསུམ་པོ་མན་ངག་སྙིང་གི་ནོར༔ སུ་ལ་སྣང་བ་དེ་ནི་མངོན་
རྫོགས་འགྱུར༔ གང་ལ་སྣང་བར་གྱུར་བའི་སྐལ་ལྡན་དེས༔ རང་གི་ཟག་བཅས་ཕུང་པོ་མ་ཞིག་བར༔ རང་ཉིད་
སྙིང་ལ་བཅངས་ཏེ་སུ་ལ་ཡང་༔ བསྟན་ཞིང་བསྒྲགས་ན་རང་སྲོག་འཚིག་པར་འགྱུར༔ དེ་བས་རང་གི་སེམས་
ལ་རྒྱས་ཐོབ་ཅིག༔ གལ་ཏེ་ཕུང་པོ་འདོར་བའི་དུས་བྱུང་ན༔ སྐལ་ལྡན་སྙིང་གི་བུ་ལ་གཏད་པར་བྱ༔ འདི་ཡི་
གོང་དུ་གཅིག་ལ་བསྟན་སྲིད་ཀྱང་༔ དམྱལ་ཁམས་མེ་ཡིས་རང་གི་ལུས་སེམས་བསྲེག༔ དེ་བས་འཆི་ཁར་སྐལ་
ལྡན་གཅིག་ལ་བྱིན༔ གཉིས་དང་གསུམ་ལས་མང་ན་ཆད་པ་ཕོག༔ རིན་ཆེན་ཡི་གེ་དག་ནི་བྲིས་ཏེ་འཆང་༔ འདི་
ལྟར་བགྱིས་ན་བྱིན་རླབས་ཆུ་རྒྱུན་ལྟར༔ རྣལ་འབྱོར་དམ་པ་དེ་ལ་གནང་བའོ༔ གལ་ཏེ་བསྟན་པའི་བདག་པོ་མ་
རྙེད་ན༔ ཕྱི་རབས་དོན་དུ་རིན་ཆེན་གཏེར་དུ་སྦོས༔ འདི་ལྟར་འདས་རྗེས་གསུམ་པོའི་དོན་ལ་རེག༔ གསང་བའི་
ཡང་བཅུད་སྙིང་གི་གདམས་པའོ། །གསང་བ་མཆོག་དེ་རྫོགས་པ་ཡོངས་རྫོགས་ཚེ༔ དེ་ཡི་མན་ངག་སྙིང་གི་
བཅུད་ཕྱུངས་པ༔ གཞན་དུ་བསྟན་པ་མེད་པའི་སྙིང་ཐིག་མ༔ འདི་ཡི་མཚན་ཙམ་བརྗོད་པར་མི་ཕོད་སྟེ༔ སྙིང་
གི་ཡང་བཅུད་འདི་ཉིད་གསལ་བྱའི་ཕྱིར༔ དབང་པོའི་དངས་མ་མིག་དང་ཁོང་གི་སྙིང་༔ ཕྱི་རུ་ཕྱུངས་ཏེ་སྐལ་
ལྡན་དོན་ཆེད་དུ༔ ཡི་དམ་དམ་པ་འདི་ཉིད་བྲི་བར་བྱ༔ གསང་བ་སྙིང་གི་གཟེར་བུ་རིག་པའི་གནད༔ ལུས་
དང་ངག་ལ་བརྟེན་ནས་མངོན་སུམ་དུ༔ ཐོབ་མཐོང་འཕེལ་བའི་རིག་པ་འདི་དག་ཉིད༔ དབང་པོའི་ཡུལ་དང་
འབྲེལ་བར་བསྟན་པའི་ཕྱིར༔ སྙིང་ཏིག་ཡང་བཅུད་གསང་བ་ཀུན་གྱི་མཆོག༔ གསང་བའི་ཡི་གེ་མ་རུ་སྙིང་གི་

ནོར༔ སྔོན་ཆད་ཕྱུངས་པ་མེད་པའི་མན་ངག་ཉིད༔ ཐེག་པ་མཐའ་དག་རྣམས་དང་མི་འདྲ་བའི༔ སྙིང་གི་དཀྱིལ་
དུ་མདའ་ཡིས་ཕོག་པ་ལྟར༔ ཕྱིར་མི་ལྡོག་པར་བྱེད་པའི་ཐབས་ཆེན་ནི༔ མཚན་ནས་བརྗོད་པར་བླ་མ་བརྒྱུད་པ་
དང་༔ མཁའ་འགྲོ་རྣམས་ཀྱིས་བཟོད་པ་ཆེན་པོ་མཛོད༔ འདི་དང་འཕྲད་པའི་སྐལ་ལྡན་ངེས་ལུང་ཅན༔ ཟག་
བཅས་ཕུང་པོ་འབྱུང་བ་རང་ཟད་ལ༔ འགྲོ་བར་འགྱུར་བ་ཐེ་ཚོམ་སོམ་ཉི་མེད༔ གལ་ཏེ་སྙིང་པོ་གསང་བའི་དོན་
འདི་དང་༔ འཕྲད་སྟེ་ཉམས་སུ་མ་བླངས་དོན་གཡེལ་ན༔ མ་སྤྱད་བཞག་པའི་གཏེར་འདྲ་ཡོན་ཏན་མེད༔ དེ་ཡི་
ཕྱིར་ན་སྙིང་པོའི་དོན་འདི་ཉིད༔ ཉམས་སུ་ལོང་ཞིག་སྐལ་ལྡན་སྙིང་གི་བུ༔ སྙིང་པོའི་ཡང་བཅུད་གང་དང་མི་
འདྲ་བའི༔ གསང་ཆེན་ངེས་པའི་སྙིང་པོ་འདི་དག་ནི། གཞན་གྱིས་ཐོས་པར་གྱུར་ན་དངོས་གྲུབ་བརླག༔ མཐོང་
བས་རྣལ་འབྱོར་རྣམས་ཀྱི་འབྲས་བུ་ཡལ༔ མཚན་ཙམ་ཉིད་ཀྱང་བརྗོད་པར་བྱ་བ་མིན༔ འབྱུང་བའི་དགྲས་མི་
ཚུགས་པའི་གནས་ཉིད་དུ༔ བྲག་གི་ཐེམ་པ་ཉིད་དམ་དབེན་པར་ནི༔ ལྕགས་སམ་ཟངས་སམ་དངུལ་གྱི་སྣོད་དུ་
བསྩལ༔ རབ་ཏུ་སྦས་ཏེ་སུས་ཀྱང་མཐོང་མེད་པར༔ བཞུགས་སུ་གསོལ་ཏེ་སྐབས་སུ་ལྟ་བའི་ཚེ༔ མཁའ་འགྲོ་
རྣམས་ལ་ཚོགས་གཏོར་བྱིན་ནས་ནི༔ བལྟ་ཞིང་སྤྱད་པར་བྱ་བ་འདི་ཉིད་ལས༔ གཞན་དུ་རང་དགར་སྤྱོད་ཅིང་
ལྟ་བ་མིན༔ དེ་ཡི་ཕྱིར་ན་ཐབས་འདི་མཆོག་ཏུ་གསང་༔ ཨེ་མ་འདི་ལྟར་ངོ་མཚར་ཆེ་བ་ཡི༔ མན་ངག་ངེས་པ་
སྙིང་གི་ནོར་མཆོག་འདི༔ འདས་དང་མ་བྱོན་ད་ལྟར་བཞུགས་པ་ཡི༔ སངས་རྒྱས་རྣམས་ཀྱིས་འདི་དོན་གསུངས་
པ་དང་༔ གསུང་བ་དང་ནི་གསུང་བར་འགྱུར་བ་མིན༔ དེ་ཡི་ཕྱིར་ཡང་ཐབས་འདི་མཆོག་ཏུ་གསང་༔ རང་གི་
རིག་པ་མངོན་སུམ་སྟོན་པ་ཡི༔ ཡང་གསང་དྲིལ་བ་སྙིང་པོ་རྣམས་ཀྱི་བཅུད༔ འདི་དང་ཕྲད་པའི་སྐལ་ལྡན་ངེས་
ལུང་ཅན༔ སངས་རྒྱས་ཉིད་དུ་འགྱུར་བར་ཐེ་ཚོམ་མེད༔ གལ་ཏེ་ངེས་པའི་སྙིང་པོ་འདི་ཉིད་དང༔ ཕྲད་སྟེ་དོན་
འདི་ཉམས་སུ་མ་བླངས་ན༔ བསྐལ་པ་བྱེ་བ་བརྒྱ་སྟོང་དུང་ཕྱུར་དུའང་༔ སངས་རྒྱས་འབྲས་བུ་ཉིད་ནི་ཐོབ་པ་
མིན༔ དེ་བས་འཁྲུལ་པའི་བྱ་བ་ཀུན་སྤངས་ཏེ༔ དུར་ཁྲོད་དམ་ནི་ནགས་ཚལ་ཆེན་པོའི་ཀློང་༔ སུས་ཀྱང་རྒྱུ་བ་
མེད་པའི་གནས་མཆོག་ཉིད༔ རབ་ཏུ་དབེན་ཞིང་དཔག་ཚད་མང་པོ་ཡི༔ གྲངས་ཚད་འདས་པ་རྣམས་ཀྱི་ཕ་
རོལ་ཏུ༔ ལུས་དང་ངག་དང་ཡིད་ཀྱི་གནད་གཅུན་ལ༔ སུ་དང་འཕྲད་པ་མེད་པར་གཅིག་པོར་འདུག༔ རང་གི་
དེ་ཉིད་འབྲལ་བ་མེད་པར་ལྟ༔ དེ་ལྟར་གནས་པས་སྙིང་པོའི་དོན་དང་ཕྲད༔ ཡང་དག་པ་ལ་སྣང་བ་འདི་ལ་
འགྱུར༔ དེ་ལྟར་རབ་ཏུ་གནས་པའི་སྟོབས་མེད་ན༔ ལུང་སྟོང་རི་རྩེ་ལ་སོགས་ཉིད་དུ་ཡང་༔ རྟག་ཏུ་ངག་བཅད་
ལྐུགས་པ་ལྟ་བུར་རྒྱུ༔ གཞན་གྱིས་མཐོང་ན་རི་དྭགས་བཞིན་དུ་འབྲོས༔ འདི་ལྟར་བྱེད་པའི་སྐལ་ལྡན་སྙིང་གི་བུ༔

ཡང་དག་དམ་ཚིག་དམ་པ་དེ་ལ་ཡོད༔ རྣལ་འབྱོར་དབང་ཕྱུག་ཆེན་པོ་ཞེས་བྱའོ༔ མན་ངག་སྙིང་པོ་འདི་ནི་
ངེས་པའི་ཐབས༔ ཡང་སྙིང་དྲིལ་བ་སུ་ལ་བསྟན་པ་མེད༔ དེས་ན་གསང་ཆེན་དམ་པ་མཆོག་གི་ཐབས༔ རབ་ཏུ་
གསང་སྟེ་རང་གི་ཡིད་ལ་བརྣོགས༔ ཚིག་ཟུར་ཙམ་དང་མཚན་ཡང་བརྗོད་པ་མིན༔ མཐོང་བར་གྱུར་ན་ངེས་པའི་
འབྲས་བུ་ཡལ༔ སངས་རྒྱས་རྣམས་ཀྱི་བདེ་ཆེན་དམ་པའོ༔ ཤེས་རབ་ཀྱིས་མིན་དབང་པོའི་ཡུལ་ཅན་ནོ༔ ཚིག་
གིས་འདི་དོན་རྟོགས་པ་མ་ཡིན་ཏེ༔ ལྕེ་ཡིས་བརྗོད་ཅིང་རྣ་བར་ཐོས་པ་མེད༔ བརྗོད་མེད་དོན་དེ་རྣལ་འབྱོར་
ངག་གི་གནས༔ ལག་ཏུ་བླང་པའི་མན་ངག་ཚིག་གསུམ་མོ༔ འདི་ལྟར་ཡིན་ནོ་སེམས་ཀྱི་བུ་གཅིག་པོ༔ གཞན་
གྱིས་འདི་དོན་གསལ་བར་སྟོན་པ་མེད༔ ཚིག་གསུམ་གྱིས་ནི་སྐུ་གསུམ་སྣང་བ་སྟོན༔ འདི་དོན་གསང་བ་ཡིན་
ནོ་སཱ་མཱ་ཡཱ༔ ཁ་བྱང་རྣམས་སུ་བཀོད་པ་མེད་པ་ཡི༔ རབ་ཏུ་གསང་བའི་མན་ངག་རྣམ་བཞི་ཉིད༔ ཀུན་ལ་གསང་
ངོ་རང་གི་སྙིང་ལ་ཕུར༔ གཞན་ལ་བརྗོད་པ་མེད་དོ་ཕྱི་རབས་བུ༔ བདག་གིས་མན་ངག་མང་ལ་ལོངས་སྤྱད་ཀྱང༔
མན་ངག་འདི་དོན་སྟོན་མི་མ་མཐོང་ངོ་༔ དེས་ན་སྙིང་གི་སྙིང་མཆོག་དམ་པར་ཟུངས༔ མན་ངག་རྣམ་པ་བཞི་ཡི་
ཁོང་གི་སྙིང་༔ ཡི་གེ་མ་རུ་གསང་བ་ཟངས་ཡིག་ཅན༔ འདྲ་མིན་གཉིས་ལས་སྙིང་གི་ནོར་མཆོག་འདི༔ ཁྱད་
འཕགས་བསྟན་པ་ཀུན་གྱི་ཁོང་གཟེར་ཡིན༔ གསང་བ་སྙིང་གི་མན་ངག་བཞི་མེད་པར༔ ཡི་གེ་མང་པོ་དཀར་
ཆབ་སྤུངས་པ་འདྲ༔ དོན་མེད་སྙིང་པོའི་དོན་ལ་རེག་པ་མེད༔ དེ་ཀུན་ཐལ་ཀའི་བདེན་པ་སྟོན་པ་མིན༔ སྙིང་
ཐིག་གསང་བ་ཟངས་ཡིག་ཅན་མེད་ན༔ ལྷག་མ་གསུམ་ཡང་དོན་མེད་ཡུགས་ས་རྐྱང༔ དེས་ན་ལེགས་པར་
འབྲི་བ་འདི་རང་ཉིད༔ རྣལ་འབྱོར་དམ་ཚིག་རབ་དང་འདི་ཕྲད་ནས༔ འདི་དོན་རྫོགས་པའི་འབྲས་བུ་འགྲུབ་
པར་ཤོག༔ ཨཻ༔ ཤེས་བྱ་རང་ཚད་ཕེབས་ལ་ཕྱག་འཚལ་ལོ༔ དངོས་པོ་གཤིས་ཀྱི་འདུག་ཚུལ་གཞན་གང་གིས༔
རྟོགས་པར་འགྱུར་བ་ཡང་ནི་མ་ཡིན་ཏེ༔ དེ་དོན་དབང་པོའི་ཡུལ་དང་འབྲལ་མེད་པར༔ མཐོང་ཞིང་དངོས་པོ་
རྩ་བ་ལྟ་བུ་ནི༔ གནད་ཀྱི་ཡི་གེ་དམ་པ་འདི་བཞི་ལ༔ དུམ་བུ་ངེས་པའི་གྲངས་ནི་དུ་ཡོད་པ༔ མ་ཁུ་ངེས་པ་ཉིད་
ནི་འདི་ལྟ་སྟེ༔ བསྟན་པ་ཐམས་ཅད་འདུས་པའི་བུ་གཅིག་པོ༔ དུམ་བུ་གཅིག་སྟེ་མ་བུ་གཉིས་ཡོད་དོ༔ སངས་
རྒྱས་རྣམས་ཀྱི་འདས་རྗེས་རྣམས་གསུམ་ལ༔ དུམ་བུ་གསུམ་སྟེ་མ་བུ་གསུམ་ཡོད་དོ༔ གསང་བ་རྒྱུད་ཀྱི་ཁོག་
སྙིང་མན་ངག་ཉིད༔ དུང་ཡིག་ཅན་ལ་དུམ་གཅིག་མ་བུ་བདུན༔ ཡང་གསང་ཟབ་མོ་གསང་བ་སྙིང་ཐིག་མ༔ ཡང་
གབ་ཟངས་ཀྱི་ཡི་གེ་ཅན་ལ་ནི༔ སྤྲོས་བཅས་རྣམས་ལ་དུམ་བུ་བཅུ་དྲུག་ཡོད༔ སྤྲོས་མེད་རྣམས་ལ་དུམ་བུ་

གཅིག་གིས་སྟོན༔ བུ་བརྒྱད་མ་དང་དགུ་ཡིས་དོན་གཉིས་འགྲུབ༔ དེ་ལྟར་རབ་ཟབ་མན་ངག་རྣམ་བཞི་ལ༔
དུམ་བུ་མ་བུའི་རྟོག་པ་བཅད་པའི་ཕྱིར༔ གསང་བའི་ཁ་བྱང་དེ་མས་ཞེས་བྱ་བའོ༔  ིི༔ རང་སེམས་ངེས་པའི་
དཔལ་ལ་ཕྱག་འཚལ་ལོ༔ རྩ་རྣམས་མདུད་པ་རྣམ་བཞི་ཉིད་དང་ནི༔ སྐྱེ་གནས་ཉིད་དང་སྙིང་དང་མགྲིན་པ་
དང་༔ ཚངས་པའི་བུ་ག་དག་ལ་མདུད་པ་ལྟར༔ གསང་ཆེན་རྒྱུད་དང་མན་ངག་བསམ་ཡས་ཀྱང་༔ སྙིང་པོ་དོན་
གྱི་མན་ངག་བཞི་ལ་འདུས༔ དེ་ཡི་མན་ངག་རྩིས་སུ་བྱས་པ་ནི༔ དུམ་བུའི་མིང་དང་མ་བུའི་མིང་ཉིད་དང་༔
རིམ་པ་གསལ་བར་ཕྱེ་སྟེ་འདི་ལྟར་འབྲི༔ ཀུན་ལ་བསྟན་པ་མེད་པའི་མན་ངག་བཞི༔ རྣལ་འབྱོར་ཀུན་གྱི་སྙིང་
གི་ནོར་ཡིན་པས༔ རང་གི་སེམས་ལ་ཞེ་དགུའི་ཡིད་ཀྱིས་འགྲོགས༔ དེ་དག་རྣམས་ཀྱི་མ་དང་བུ་ཡི་མཚན༔ ཚིག་
ཏུ་བརྗོད་པར་བདག་གིས་མི་ཕོད་ཀྱང་། བླ་མ་ཉིད་དང་མཁའ་འགྲོའི་རིགས་ཉིད་ལ༔ བཟོད་པར་གསོལ་ཏེ་ཕྱི་
རབས་དོན་ཉིད་དུ༔ དུམ་བུ་ངེས་པའི་གྲངས་འདི་སེམས་ལ་བརྣོགས༔ འདས་རྗེས་རྣམ་པ་གསུམ་གྱི་དུམ་བུ་ནི༔
དགའ་ལྡན་གནས་བབས་འདས་རྗེས་དང་པོ་ནི༔ མན་ངག་རྣམས་ཀྱི་རྩ་བ་དང་པོར་བསྟནཿ༔ གསང་ཆེན་རོལ་
པའི་དུར་ཁྲོད་ཉིད་བབས་པ༔ དང་པོ་ཉིད་ཀྱི་འགྲེལ་པའི་ཚུལ་དུ་བསྟན༔ གསུམ་པ་བྱ་རྒོད་ཕུང་པོའི་རིར་བབས་
པ༔ གཉིས་པ་དག་གི་ཊཱི་ཀའི་ཚུལ་དུ་བསྟན༔ དེ་ལྟར་དུམ་བུ་གསུམ་གྱིས་འདས་རྗེས་རྫོགས༔ དེ་བས་མང་ན་
སྙིང་པོའི་དོན་ཉིད་བསླད༔ ཉུང་བར་གྱུར་ན་མན་ངག་ཁ་མི་སྐོང་༔ དེ་ཡི་ཕྱིར་ན་གསང་བའི་ཁ་བྱང་གཅེས༔
རང་གི་སྙིང་ལས་ལྷག་པའི་ཟངས་ཡིག་མ༔ འདི་ཡི་མཚན་ཙམ་བརྗོད་པར་འཕངས་ན་ཡང་༔ དེ་ཉིད་དུམ་བུ་
ངེས་པ་འདི་ལྟ་སྟེ༔ གང་ཞིག་སྤྲོས་ལ་དགའ་བའི་གང་ཟག་གིས༔ དུམ་བུའི་མིང་དེས་འདི་དག་ངེས་པར་ཟུངས༔
སྤྲོས་པ་གཅོད་པའི་སྒྲོན་མས་འབྱུང་བའི་བསླབ་ཐབས་བསྟན༔ གོམས་པ་གནད་ཀྱི་མན་ངག་དྲུག་གིས་མཚོན་
པའི་གཞི་མ་བསྟན༔ སེམས་ཉིད་སྦྱོང་བར་བྱེད་པ་ཐབས་ཀྱི་མན་ངག་གིས༔ དམན་པ་རྣམས་ཀྱི་འཇུག་པའི་
རིམ་པ་བསྟན༔ དེས་ན་རིས་ཆད་རྗེས་སུ་བཟུང་བའི་མན་ངག་གཅེས༔ སྦས་པ་མིག་འབྱེད་ཀྱིས་ནི་ལྟ་སྒོམ་
སྤྱོད་པ་བསྟན༔ སྤྱོད་པ་བསྡུས་པའི་སྒྲོན་མས་སྤྱོད་པའི་མཚན་ཉིད་བསྟན༔ སྒོམ་པ་བསྡུས་པའི་སྒྲོན་མས་མིག་
གི་སྒོམ་པ་བསྟན༔ ལྟ་བ་བསྡུས་པའི་སྒྲོན་མས་ཕྱི་ནང་ལྟ་བ་བསྟན༔ འབྲས་བུ་བསྡུས་པ་ཉིད་ཀྱིས་འབྲས་བུའི་
ཐོབ་ཚུལ་བསྟན༔ ཉམས་ལེན་བཅུད་ཐག་ཉིད་ཀྱིས་སྔོན་འགྲོའི་མན་ངག་བསྟན༔ བཅོས་པ་ལུས་ཀྱི་གནད་
ཀྱིས་རིག་པ་ཡུལ་ལ་བསྟན༔ རྒན་མོ་མཛུབ་ཚུགས་ཀྱིས་ནི་རིག་པའི་ལྟ་ལུགས་བསྟན༔ རིག་པ་སྦར་ཟིན་གྱིས་
ནི་རིག་པའི་འཆར་ལུགས་བསྟན༔ རིག་པའི་རྒྱབ་བརྟེན་བཅུད་རྣམས་བསྡུས་པའི་སྙིང་པོས་ཡིད་ཆེས་གཏན་

ལ་ཕབ༔ འགལ་བ་བསྡུས་པའི་སྒྲོན་མས་འགལ་ཉམས་གཏན་གཞན་འདོད་བསྡུས་པའི་གཅུད་ཕུར་
གྱིས་ནི་གཞན་ལྟའི་འདོད་པ་དགག༔ རིག་པ་བསྡུས་པའི་སྒྲོན་མས་རིག་པ་གཏན་ལ་ཕབ༔ སྐུ་གསུམ་བསྡུས་
པའི་སྒྲོན་མས་སྐུ་གསུམ་རང་ལ་སྦྱར༔ ལྟ་སྒོམ་བསྡུས་པའི་སྒྲོན་མས་རྣམ་གསུམ་རིག་པར་སྦྱར༔ ཉག་ཅིག་
བསྡུས་པའི་སྒྲོན་མས་ཆོས་སྐུའི་ཐིག་ལེ་ཉག་ཅིག་བསྟན༔ དགེ་སྡིག་བསྡུས་པའི་སྒྲོན་མས་འཁོར་འདས་ལ་ཡང་
བཟླ༔ དེ་ལྟར་ཉེར་གཅིག་དུམ་བུས་གསང་བ་ཟངས་ཡིག་རྫོགས༔ ཤེས་རབ་ཟབ་མོའི་བློ་ཡིས་ཡང་བརྟགས་
ན༔ དུམ་བུ་བཞི་བཅུ་རྩ་གཅིག་དག་ཏུ་ངེས༔ སྤྲོས་མེད་རྣམས་ནི་སྙིང་ཐིག་ཉམས་ལེན་དངོས༔ འདི་ཡིས་རྣལ་
འབྱོར་རྣམས་ཀྱི་དོན་ཆེན་འགྲུབ༔ དེ་ལས་མང་ན་གསང་བ་ཟངས་ཡིག་འཆལ༔ ཉུང་བར་གྱུར་ན་སྙིང་པོའི་
དོན་མི་རྙེད༔ དེ་ཡི་ཕྱིར་ན་གསང་བའི་ཁ་བྱང་གཅེས༔ གསང་བའི་མན་ངག་དུང་ཡིག་ཅན་ཉིད་ལ༔ ཤེས་རབ་
ཞིབ་མོའི་བློ་ཡིས་ཡང་བརྟགས་ན༔ དུམ་བུ་བཅོ་བརྒྱད་རྒྱུད་ཀྱི་མཚན་གྱིས་ཤེས༔ འདི་ལས་མང་ན་གསང་
བའི་མན་ངག་བསླད༔ ཉུང་བར་གྱུར་ན་དོན་གྱི་སྙིང་པོ་ཉམས༔ དེ་ཡི་ཕྱིར་ན་གསང་བའི་ཁ་བྱང་གཅེས༔
རང་གི་ཆ་རྐྱེན་རྫོགས་ལ་ཕྱག་འཚལ་ལོ༔ ངེས་པའི་སྙིང་པོ་རང་བཞིན་དོན་གྱི་བཅུད༔ རྣམ་བཞི་གཞན་དུ་
གྲགས་པ་མེད་པའི་ཆོས༔ སྙིང་ཐིག་སྲང་ལ་ཕབ་པ་འདི་དག་ལ༔ གསལ་བྱེད་སྙིང་པོ་བུ་ཡི་མིང་ཉིད་ནི༔ ངེས་
པར་ཚིག་ཙམ་བརྗོད་པར་མི་ཕོད་ཀྱང་༔ བླ་མ་ཡི་དམ་རྣམས་ལ་གསོལ་བཏབ་ནས༔ གནད་ཀྱི་མན་ངག་འདི་
དག་གསལ་བྱའི་ཕྱིར༔ སྐལ་ལྡན་སེམས་ཀྱི་བུ་ཡི་དོན་ཉིད་དུ༔ གསང་བའི་སྙིང་པོ་འདི་དག་ཚིག་ཏུ་བཀོད༔
སྙིང་པོ་ངེས་པའི་རང་སྣང་འདི་ལྟ་བུ༔ ཡ་མཚན་མཆོག་ཏུ་ཆེ་བའི་གསང་བ་ཉིད༔ གནད་ཀྱི་སྙིང་པོ་འདི་ཀུན་
ཡིད་ལ་བརྣོགས༔ རྡོ་རྗེ་འཆང་གི་ཚིག་གནད་ངེས་པ་མེད་ན་མཆོད་པའི་དུས་མི་ཤེས༔ དེ་ལྟར་མ་དང་བུ་
གཉིས་བསྡེབས་པས་བསྟན་པ་བུ་གཅིག་འགྲུབ༔ དེ་ཡི་ཕྱིར་ན་གསང་བའི་ཁ་བྱང་གཅེས༔ གསང་བ་ཟངས་
ཡིག་མེད་ན་གདམས་པ་གནད་མི་ཁྲོལ༔ རིགས་འཛིན་ཞལ་ཆེམས་མེད་ན་འཇུག་སྒོ་གསལ་བ་མིན༔ དེ་ལྟར་
བུ་གཉིས་མ་དང་གསུམ་གྱིས་འདས་རྗེས་གསུམ་པ་འགྲུབ༔ དེ་ཡི་ཕྱིར་ན་གསང་བའི་ཁ་བྱང་གཅེས༔ ཆགས་
པའི་པྲ་ཁྲིད་མེད་ན་ཆགས་ཅན་ལམ་མི་ཚུད༔ རླུང་གི་པྲ་ཁྲིད་མེད་ན་ཉམས་ལེན་དུས་མི་ཤེས༔ ཡང་གབ་སྦས་
དུམ་མེད་ན་ཟབ་པའི་གནད་མི་ཤེས༔ མདོ་བྱང་བསྡུས་པའི་སྒྲོན་མ་མེད་ན་དམིགས་པའི་རལ་མི་ཕྱེད༔ དམིགས་
གཏད་གསལ་བའི་སྒྲོན་མ་མེད་ན་ལྷག་ཆད་ངོ་མི་ཤེས༔ གསང་བ་རྟགས་ཡིག་མེད་ན་ཡིད་ཆེས་གདང་དང་
བྲལ༔ ཚད་ཀྱི་ཡི་གེ་མེད་ན་དུས་ཀྱི་ཚད་མི་ཟིན༔ གསང་བ་རྒྱབ་ཡིག་མེད་ན་དོན་མེད་ཡུགས་ས་རྐྱང་༔ དེ་ལྟར་

བུ་བརྒྱད་མ་དང་དགུ་ཡིས་གསང་བ་ཟངས་ཡིག་འགྲུབ༔ དེ་ཡི་ཕྱིར་ན་གསང་བའི་ཁ་བྱང་གཅེས༔ པྲ་ཁྲིད་མ་
གཏོགས་དུང་ཡིག་ཅན་ཡང་འདྲ༔ སྙིང་ཐིག་ཟབ་མོ་དོན་གྱི་མན་ངག་ལ༔ མ་དང་བུ་སྟེ་དུམ་བུའི་རྟོག་པ་ཅན༔
འདི་ལྟར་དོན་ལ་ཡིད་ཆེས་གསལ་བྱས་པས༔ ཕྱི་རབས་འཇུག་པའི་སྐལ་ལྡན་སེམས་ཀྱི་བུ༔ ཐེ་ཚོམ་ཡིད་
གཉིས་བློ་དང་བྲལ་ནས་ནི༔ སྙིང་པོའི་དོན་རྣམས་བདེ་བླག་ཉིད་དུ་ཡང་༔ མ་ནོར་འཁྲུལ་བ་མེད་པའི་སེམས་
ཀྱིས་རྟོགས༔ དེ་ཡི་ཕྱིར་ན་གསང་བའི་ཁ་བྱང་འདི༔ འཇུག་སྒོ་གསལ་བའི་དོན་དུ་བདག་གིས་བྱས༔ ཡང་དག་
སྙིང་པོ་བདེ་བ་ཆེན་པོ་སྟེ༔ རང་སྣང་ཆེན་པོ་སྒྲོ་འདོགས་ཀུན་དང་བྲལ༔ ཀུན་གྱིས་མཐོང་བ་མེད་པའི་ཡེ་ཤེས་
ཏེ༔ སྤྲུལ་སྐུ་བསྒྲུབ་སྟེ་གཞན་གྱི་དོན་བྱེད་ཕྱིར༔ འབྱུང་བ་རྣམས་ཀྱི་སྒྲ་ལ་གོམས་བྱེད་པ༔ འབྱུང་པ་ཆེན་པོ་
བཅོམ་ལྡན་འདས༔ འགྲོ་བ་ཀུན་ལ་ཡང་དག་གནས༔ དེ་ཉིད་སྔོན་འགྲོའི་སྤྱོད་པ་གསུམ༔ ལུས་སེམས་གནད་
ལ་འབེབས་པ་ནི༔ ཐབས་ཀྱིས་གར་ཐབས་སྤྱོད་པ་ཡིས༔ ཨཱ་ལི་ཀཱ་ལི་རབ་ཏུ་བསྟན༔ ཇི་ལྟར་བསམ་པ་བསམ་
གཏན་ཉིད༔ དེ་རྗེས་སོར་འཇུག་ཆོ་ག་ནི༔ མི་གཡོ་བ་ནི་སྐུ་ཡི་རྒྱ༔ མི་བརྗོད་པ་ནི་ཡེ་ཤེས་ཏེ༔ མི་ལེན་པ་ནི་
བདག་མེད་ཅིང་༔ དེས་ན་ལུས་ངག་ཡིད་ཀྱི་གནད༔ དེ་ལ་བསྐྱོད་པ་མེད་བཞིན་དུ༔ རྣ་དབང་གཞན་ལ་ཐོས་མི་
འགྱུར༔ དེ་བཞིན་ལྕེ་ཡི་དབང་པོས་ཀྱང་༔ བརྗོད་པར་བྱ་བ་རྡུལ་ཙམ་མེད༔ གཅིག་སྟེ་རྣམ་པ་ཡོངས་ཀྱི་མེད༔
དེ་ནས་རིག་པའི་ཡུལ་བསྟན་པ༔ རྣལ་འབྱོར་ནམ་མཁའི་བྱ་ལམ་གནས༔ དེ་ནས་རིག་པ་ཉིད་བསྟན་པ༔ དེ་
ལ་དེ་བསྟན་དེ་ཡང་ཐོབ༔ དེ་ཉིད་ཐབས་ཀྱི་ཁྱད་པར་ནི༔ ཟླ་བ་ལས་བྱུང་རྟེན་དང་བཅས༔ རིག་པ་མངོན་པར་
སྣང་བ་ནི༔ མངོན་སུམ་བདེ་བ་རང་ལས་འབྱུང་༔ དེ་ཉིད་རིག་པའི་ངོ་བོ་ནི༔ བཟུང་བས་མི་ཟིན་ཆུ་ཟླ་འདྲ༔ དེ་
ཉིད་སྣང་བ་གོང་འཕེལ་བས༔ དེ་ལ་ཕྱོགས་ཀྱི་འོད་འདས་པས༔ ངོ་མཚར་རྨད་བྱུང་རོལ་པ་ནི༔ རིག་པ་ཚད་ལ་
ཕེབས་པ་སྟེ༔ བྱ་བ་མེད་པའི་ལས་རྣམས་ཏེ༔ ཆོས་རྣམས་ཟད་པའི་སར་ཕྱིན་པ༔ གཅིག་ན། ཟབ་པའི་ཆ་ཤས་
སོགས་ཡུལ་མེད་ཟེར། ཟབ་མོའི་ཆ་ཞེས་རྟོག་ཡུལ་མེད༔ ཐ་ཚིག་མིང་དུ་བཏགས་པ་མེད༔ སྒྲོ་བཏགས་ཆོས་ཀུན་
ག་ལ་ཡོད༔ དེ་ལྟར་ལུང་ཆེན་རྣམས་ཀྱིས་མཚོན་ནས་ནི༔ རིགས་པའི་ཡེ་ཤེས་མངོན་སུམ་གཏན་ལ་ཕབ༔ རང་
བཞིན་རྫོགས་པ་ཆེན་པོའི་མན་ངག་དང་༔ འགལ་བ་མེད་ཅིང་དབང་པོའི་གནད་དང་བསྟུན༔ གཞན་གྱི་མན་
ངག་ཚད་ཕེབས་རྒྱབ་ཡིག་དང་༔ རང་གི་སྣང་བ་གཏན་ལ་དབབ་པའི་གཟེར༔ ངེས་པར་གཏན་ལ་ཕབ་པ་འདི་
ཉིད་དོ༔ རྣལ་འབྱོར་རྣམས་ཀྱི་གསང་ཆེན་དམ་པའོ༔ སངས་རྒྱས་རྣམས་ཀྱི་དགོངས་པ་ཉག་གཅིག་དང་༔ རིག་
པ་ཉིད་ཀྱི་ཡེ་ཤེས་ཟང་ཀ་མ༔ ཡུལ་ལ་གཅེར་མཐོང་ཉིད་དུ་སྟོན་པའི་ཕྱིར༔ སངས་རྒྱས་སྤྲུལ་པ་དགའ་རབ་རྡོ་

རྗེ་ཡིས༔ སྙིང་གི་སྲང་ལ་ཕབ་པའི་མན་ངག་ཉིད༔ ཡི་གེ་མ་རུ་གསང་བ་སྙིང་ཐིག་མ༔ གཞན་དུ་བསྟན་རེ་
མཁའ་འགྲོ་རྣམ་གསུམ་དཔང་༔ དེ་ཡི་ཕྱིར་ན་གསང་བ་མན་ངག་སྙིང་༔ རང་སེམས་སྟོང་པ་ཉིད་ལ་རྒྱས་བཏབ་
ལ༔ སྐལ་ལྡན་སེམས་ཀྱི་བུ་དང་མ་འཕྲད་པར༔ ཆུ་སྲིན་པིར་གྱི་གྲེ་བ་བཞིན་དུ་བསྡམ༔ གལ་ཏེ་བསྐལ་པ་
འཇིག་པའི་དུས་བྱུང་ན༔ རང་གི་ཡིད་ལ་རང་གིས་རྒྱས་བཏབ་ལ༔ ཁོང་དུ་སྦྲུལ་ཞུགས་ལུས་ལ་མེ་ཤོར་ཡང་༔
ཇི་སྲིད་གནས་པའི་བར་དུ་ཁར་མི་དབྱུང༔ དེ་ནས་བསྟན་པ་ཀུན་གྱི་བཙས་སུ་སྦོས༔ དངོས་གྲུབ་འདོད་པའི་
རྣལ་འབྱོར་དམ་པ་ཡིས༔ སྐབས་སུ་མཆོད་ཅིང་སྐབས་སུ་བལྟས་པ་ཡིས༔ མཆོག་དང་ཐུན་མོང་གཉིས་ལ་ཅི་
དགར་རོལ༔ རིག་པ་མངོན་སུམ་ལྟ་བའི་མེ་ལོང་ཉིད༔ ཟངས་ཀྱི་ཡི་གེ་རྣལ་འབྱོར་ཀུན་གྱི་སྙིང་༔ སྐལ་ལྡན་
སེམས་ཀྱི་བུ་དང་འདི་ཕྲད་ནས༔ ལུས་ངག་ཡིད་ལ་བར་ཆོད་མི་འབྱུང་བར༔ རིག་པའི་ཡེ་ཤེས་ཚད་ལ་ཕེབས་
པར་ཤོག༔ ཡང་གསང་དྲིལ་བ་མན་ངག་ཀུན་གྱི་སྙིང་༔ སངས་རྒྱས་ཀུན་གྱི་བདེ་ཆེན་སྙིང་པོའི་དོན༔ ཐེག་པ་
ཐུན་མོང་རྣམས་ལས་ཁྱད་འཕགས་པའི༔ དབང་པོའི་ཡུལ་དང་འབྲེལ་བའི་གནད་མཆོག་འདི༔ ལུས་ཀྱི་གནད་
ལ་བརྟེན་ནས་མངོན་སུམ་པར༔ སྟོང་པའི་ཡུལ་ལ་འགྱུར་མེད་སྲང་དུ་ཚུད༔ འབྲལ་བ་མེད་ཅིང་རང་གི་དོན་
དམ་ཉིད༔ རྟོག་པ་མ་ཡིན་མཐོང་ཡུལ་རྣམ་པར་དག༔ འདི་ལྟར་ངག་གི་གནད་ལ་བརྟེན་པས་ནི༔ བརྗོད་དུ་
མེད་པའི་རང་གནད་ཡུལ་ལ་མཐོང་༔ དེ་ཡི་ཕྱིར་ན་གཏན་ཚིག་ལུང་གིས་གནད༔ མི་གསུང་མཉམ་པར་བཞག་
པ་སྔགས་ཚིག་ཡིན༔ སེམས་ཀྱི་གནད་ལ་བརྟེན་པ་ཡིས༔ མེ་ལོང་ནང་དུ་བཞིན་ལྟར་བསྟན༔ རིག་པའི་ངོ་བོ་
མངོན་དུ་མཐོང་༔ དེ་ཡི་ཕྱིར་ན་ངེས་པའི་བཀའ༔ མངོན་སུམ་པ་དང་རྒྱབ་ནས་འབྱུང་༔ སྤྱིར་ན་གསང་སྔགས་
འབྲས་བུ་ཉིད༔ མངོན་སུམ་པ་དང་ཕྱི་ནས་ཡིན༔ འདི་ནི་རྒྱས་ཐོབ་མ་ཡིན་པར༔ མངོན་སུམ་ཉིད་དུ་བྱེད་པས་
ན༔ འབྲས་བུ་ཉིད་ལས་ལམ་དུ་བྱེད༔ གཞན་གྱི་ཚིག་གིས་མ་ཡིན་པར༔ རང་གི་མཐུ་ཡིས་རིག་པའོ༔ འདི་
དག་ཚིག་ཏུ་བཀོད་པ་ཡིས༔ རིག་པའི་དོན་ལ་ཡིད་ཆེས་པ༔ མི་འགྱུར་བརྟན་པའི་དོན་དུའོ༔ རིན་ཆེན་སྙིང་པོ་
ལྟ་བའི་དེབས༔ སྙིང་དུ་གདམས་ཏེ་གསང་བའི་དོན༔ ཕྱི་རབས་སྐལ་ལྡན་ངེས་ལུང་ཅན༔ འཇུག་སྒོ་གསལ་
བར་བྱ་བའི་ཕྱིར༔ ཡི་གེ་དམ་པ་བརྗོད་པའི་སྒོ༔ བླ་མའི་མན་ངག་ཐུགས་ཀྱི་བཅུད༔ རྒྱལ་བའི་བཀའ་དང་
འགལ་མེད་པར༔ སེམས་ཀྱི་བུ་ཡི་དོན་དུ་བསྡེབས༔ འདི་ལ་འཁྲུལ་པ་ཡོངས་མེད་ཀྱང་༔ གལ་ཏེ་འཁྲུལ་པ་
བྱུང་སྲིད་ན༔ རྒྱལ་བ་སྲས་དང་བཅས་པ་དང་༔ བླ་མ་ཉིད་དང་མཁའ་འགྲོ་ལ༔ བཟོད་པར་གསོལ་ཞིག་ས་མ་

ཡཱ༔ དེ་ཡི་ཕྱིར་ན་འཁྲུལ་མེད་དངོས༔ གསང་བའི་གནད་དང་བསྟུན་ནས་ནི༔ མཚན་ཡང་བརྗོད་པར་མ་ཕོད་
པའི༔ སྙིང་ཐིག་གསང་བའི་ཆོས་བཞི་ཡི༔ ཚིག་ལ་འགྱུར་བ་མེད་པའི་ཕྱིར༔ དབང་པོ་མིག་དང་དོན་གྱི་སྙིང༔
ལུས་ཀྱི་རྩ་གནད་ཇི་བཞིན་དུ༔ ཆོས་རྣམས་ཀུན་གྱི་གནད་བཀྲོལ་ནས༔ ཟབ་མོ་རྣམས་ཀྱི་ཡང་ཟབ་པ༔ སྙིང་
པོ་ཡང་ནས་ཡང་བསྡུས་པ༔ ཐིག་ལེ་ཉག་ཅིག་མདོར་བསྡུས་ནས༔ དགོས་དོན་གསལ་བ་འདི་ཉིད་དུ༔ བསྟན་
ནས་ཚེགས་ཆུང་དོན་ཆེ་བའི༔ སྙིང་པོ་ཉིད་ལ་འགྱུར་མེད་པའི༔ རིན་ཆེན་གསང་བའི་ཁ་བྱང་འདི༔ སྐལ་ལྡན་
ཡིད་ཆེས་བསྐྱེད་པའི་ཕྱིར༔ སྙིང་ཐིག་མན་ངག་འཁྲུལ་མེད་པར༔ ཉམས་བླང་ཚད་དུ་ཕྱིན་པར་ཤོག༔ གསང་
ཆེན་ངེས་པའི་སྙིང་པོ་ལ༔ རང་དབང་ཉིད་དུ་ཐོབ་པ་དང་༔ སྐུ་གསུམ་ཡེ་ཤེས་ལྔ་རྣམས་ཀྱི༔ སྣང་བ་ལམ་དུ་
རྫོགས་པར་ཤོག༔ མཐར་ཐུག་ཆེན་པོའི་ཚད་ཕེབས་དང་༔ ཆོས་རྣམས་ཟད་པའི་སར་སྐྱོལ་ཤོག༔ ཁ་བྱང་གི་
རྒྱལ་པོ་ཉི་མས་བརྒྱན་པ་ཞེས་བྱ་བ༔ རབ་ཏུ་ཟབ་པ་རྣམས་ཀྱི་མན་ངག་མི་འགྱུར་བའི་དོན་དུ༔ མཁས་པ་ཆེན་
པོ་བི་མ་ལ་མི་ཏྲས་ལྷོ་ཕྱོགས་བྷེ་ཏའི་ཡུལ་རིན་པོ་ཆེ་སྣང་བར་མཛད་པ་རྫོགས་སོ༔ ས་མ་ཡཱ༔ རྒྱ་རྒྱ་རྒྱ༔ གུ་ཧྱ༔
ཤུ་བྷཾ༔
༄༅༔ ཤོག་ཚད་ངེས་པའི་ཁ་བྱང་སྒྲོན་མ་རང་གསལ་བཞུགས༔
ཚད་ལྡན་རྡོ་རྗེ་འཛིན་ལ་ཕྱག་འཚལ་ལོ༔ རྡོ་རྗེ་ལྟ་བུའི་ཡེ་ཤེས་ཆེན་པོ་དེ༔ གཉིས་མེད་དབང་པོའི་ཡུལ་དུ་རྟོགས་
བྱའི་ཕྱིར༔ རང་སྣང་བཅར་ལ་འབེབས་པའི་ཐབས་དག་ནི༔ བླ་མའི་བྱིན་རླབས་སྔོན་གྱི་སྐལ་བ་དང་༔ རང་གི་
དད་པ་མོས་གུས་བྱས་པ་ལ༔ བརྟེན་ནས་གཉིས་མེད་རང་སྣང་བདེ་བ་ཆེ༔ དབང་པོ་རྣམས་ཀྱི་དངས་མ་གང་
ཡིན་ལ༔ བརྟེན་ནས་རྡོ་རྗེ་ལུ་གུ་རྒྱུད་དེ་ཉིད༔ མངོན་སུམ་གསལ་བར་གཏན་ལ་དབབ་པའི་ཕྱིར༔ གཞན་དུ་
བསྟན་པ་མེད་པའི་ཡི་གེ་ཉིད༔ རྣམ་བཞི་ཁ་བྱང་རྣམས་སུ་མ་བཀོད་པའི་༔ གསང་ཆེན་སྙིང་དང་འདྲ་བའི་
གདམས་པ་ལ༔ ཡེ་གེའི་འབྲེལ་པོ་ཤོག་བུའི་གྲངས་ཉིད་ནི༔ འགྱུར་བ་མེད་པའི་ཕྱིར་ན་འདི་དག་ཉིད༔ བླ་
མའི་གདམས་པ་སྙིང་པོའི་རྒྱུད་རྣམས་ལ༔ བརྟེན་ནས་འཁྲུལ་པ་མེད་པའི་བློ་གྲོས་ཀྱིས༔ རང་བཞིན་རྫོགས་
ཆེན་རྣམས་ཀྱི་བཅུད་ཕྱུངས་པ༔ གསང་བའི་མན་ངག་བཞི་ཡི་རྒྱན་འདི་བཀོད༔ ཡང་གསང་དྲིལ་བའི་མན་ངག་
འདི་དག་ལ༔ སྙིང་ཐིག་གསང་བ་ངེས་པའི་གནད་དང་བསྟུན༔ མངོན་སུམ་ཉིད་དེ་རྒྱབ་ནས་འབྱུང་བ་མིན༔

སྙིང་པོ་ངེས་པའི་རང་བཞིན་འདི་ལྟ་བུ༔ ཕྱིས་ཀྱང་འབྱུང་བར་ཤིན་ཏུ་དཀོན་པའོ༔ དེ་ཡི་དོན་གྱི་ཚད་ནི་འདི་ལྟ་
བུ༔ གཞན་གྱིས་བསྒྱུར་ཅིང་གཞིག་པར་དཀའ་བའི་ཕྱིར༔ ཤོག་ཚད་སྣོད་ཀྱི་བྱེ་བྲག་འདི་ལྟ་སྟེ༔ རིན་ཆེན་ལྔ་
ཡི་རང་བྱུང་བྱང་བུ་ནི༔ སུས་ཀྱང་བྱས་ཤིང་བཟོ་ཡིས་མ་བསྒྲུབས་པ༔ འབྱུང་བའི་དགྲ་དང་བྲལ་བའི་བྱང་བུ་ནི༔
བཞི་བཅུ་བརྒྱད་སྟེ་སུས་ཀྱང་བཤིག་ཏུ་མེད༔ རང་བྱུང་ཡི་གེ་སྐད་ཀྱི་རིགས་ལྟར་སྣང་༔ རྫོགས་པའི་སངས་
རྒྱས་བགྲང་གིས་མི་ལངས་པའི༔ བྱིན་བརླབས་ཉིད་ལས་རང་སྣང་ཉིད་དུ་ཤར༔ རིན་ཆེན་ཤེལ་གྱི་གླེགས་ཤིང་
བར་དུ་གཏེམས༔ རྣམ་བདུན་རིན་ཆེན་གཟེར་ཆེན་བཞི་ཡིས་བསྡམས༔ བསྟན་པ་ཐམས་ཅད་འདུས་པའི་བུ་
གཅིག་པོ༔ རང་བྱུང་ཡི་གེ་འབྱུང་བའི་སྒྲ་དང་བྲལ༔ བཅངས་པ་ཙམ་གྱིས་བླ་མེད་འབྲས་བུ་ཐོབ༔ དེ་ཕྱིར་ཡི་གེ་
འདི་ཉིད་གསང་བར་བྱ༔ སྠི༔ རིན་ཆེན་མཐིང་སྔོན་བྱང་བུ་བཅུ་དྲུག་ལ༔ རིན་ཆེན་གསེར་གྱི་ཡི་གེས་སྨྲས་པ་སྟེ༔
ཟངས་ཀྱི་དྲ་བའི་ནང་དུ་བཅུག་པ་ནི༔ འདས་རྗེས་གསུམ་པ་ཉིད་དེ་རབ་དུ་གསང༔ སྠི༔ ༔ར་གན་གླེགས་བུའི་
བྱང་བུ་ལྔ་བཅུ་ལ༔ དཀར་པོ་དུང་ཞུན་ཡི་གེར་བཏབ་པ་ནི༔ གསང་བ་དུང་ཡིག་ཅན་ཏེ་འདི་ཡང་གསང༔ སྫི༔ ༔
ར་གན་གླེགས་བུའི་བྱང་བུ་དྲུག་ཅུ་ལ༔ དམར་པོ་ཟངས་ཞུན་ཡི་གེར་བཏབ་པ་ནི༔ རིན་ཆེན་མཆོང་གི་གླེགས་
ཤིང་བར་དུ་གཏེམས༔ རིན་ཆེན་ལྔ་ཡི་གཟེར་ཆེན་གཉིས་ཀྱིས་བསྡམས༔ བསེ་ཡི་སྒྲོམ་བུ་ཁོང་ནག་ནང་དུ་
བསྩལ༔ གསང་བའི་མན་ངག་ཟངས་ཡིག་ཅན་དེ་ནི༔ རབ་ཏུ་གསང་བས་རྣལ་འབྱོར་དོན་རབ་འགྲུབ༔ དེ་ཡི་
ཕྱིར་ན་ཡང་གསང་དྲིལ་བའི་བཅུད༔ སུ་ལའང་མི་བསྟན་རང་གི་སྙིང་ལ་ཕུར༔ སྙིང་གི་མན་ངག་ཡི་གེ་རྣམ་པ་
བཞི༔ གཞན་ལ་མ་སྟེར་རང་གི་སེམས་ལ་སྦོས༔ ཨཻ༔ ༔དེ་དག་རྣམས་ཀྱི་བུ་ཡི་ཤོག་བུའི་ཚད༔ ཡི་གེའི་རྒྱུ་དང་
སྣོད་ཀྱི་བྱེ་བྲག་ནི༔ རིན་ཆེན་མཐིང་ཤོག་བྱང་བུ་བཅུ་དྲུག་ལ༔ སེར་པོ་གསེར་གྱི་ཡི་གེ་བཏབ་པ་ནི༔ དར་ཚོན་
ལྔས་གྲིལ་གསེར་གྱི་སྐུད་པས་བཅིངས༔ རྡོ་རྗེ་འཆང་གསུང་མཆོད་འོས་རང་བཞིན་ཚིག༔ འདི་ཉིད་ཀྱིས་ནི་
བསྟན་པ་བུ་གཅིག་གི༔ མན་ངག་ཡིག་སྣ་ལྷག་མ་མེད་པར་རྫོགས༔ གཞན་ལ་གསང་སྟེ་ཚིག་ཏུ་མི་བརྗོད་དོ༔
༔ ༔པྲ་ཁྲིད་རྣམ་པ་གཉིས་ལ་ཤོག་དྲིལ་ཆུང་བ་གཅིག༔ ཁ་བྱང་རྣམ་པ་གཉིས་ལ་ཤོག་དྲིལ་ཆུང་བ་གཅིག༔
རྟགས་ཀྱི་ཡི་གེ་ཉིད་ལ་ཤིན་ཏུ་ཆུང་བ་གཅིག༔ གསང་བའི་ཚད་ཡིག་ལ་ཡང་ཤིན་ཏུ་ཆུང་བ་གཅིག༔ འདི་དག་
རིན་ཆེན་གསེར་གྱི་སྐུད་པས་སྦྲེལ་ནས་ནི༔ མུ་ཏིག་སྔོན་པོའི་དྲ་བའི་ནང་དུ་བཅུག་ནས་དྲིལ༔ གསང་བ་རྒྱབ་
ཡིག་ཉིད་ལ་པོ་ཏི་ཆག་གང་བ༔ གླེགས་ཤིང་ཕྲ་མོ་གསེར་གྱི་འཇིམ་བག་ཅན་གྱིས་གཏེམས༔ ལྕགས་ཀྱི་གཟེར་
ཆེན་སྒོ་ལྕགས་ཀྱིས་བཏབ་སྟེ༔ ཟ་འོག་གུར་ཁྱིམ་གསེར་ཐིག་ཅན་གྱིས་གྲིལ༔ འདི་དག་རྣམས་ཀྱིས་སྙིང་ཐིག་

རབ་ཀྱིས་ནི་སྤྱོད་ཡུལ་མིན་པའི་ཕྱིར༔ དབང་པོ་ཉིད་ལ་རྣོ་དང་རྟུལ་མེད་པར༔ འདི་ཉིད་མཐོང་སྟེ་དོན་རིག་
ཉམས་བླངས་ན༔ གསང་སྔགས་རྣམས་ཀྱི་འབྲས་བུ་འདི་ཉིད་ལ༔ ཐོབ་པར་འགྱུར་བ་འདི་ལ་ཐེ་ཚོམ་མེད༔ དེ་
ཡི་ཕྱིར་ན་གསང་བ་ངེས་པའི་གནད༔ བཤད་ཅིང་བསྟན་པ་མི་དགོས་ངོ་མཚར་ཆེ༔ ཡང་དག་ཡེ་ཤེས་ཚིག་གིས་
མི་རྟོགས་ཏེ༔ མངོན་སུམ་རང་གནད་ཚད་འདི་ངོ་མཚར་ཆེ༔ རང་བཞིན་རྫོགས་པ་ཆེན་པོའི་དོན་དེ་ཉིད༔ དགེ་
སྡིག་གཉིས་ཀྱིས་ཕན་གནོད་ལ་བཟླས་ཕྱིར༔ དབང་པོ་ཉིད་དང་འབྲེལ་བ་ངོ་མཚར་ཆེ༔ སྨྲ་བསམ་བརྗོད་དུ་
མེད་པའི་དོན་དེ་ཉིད༔ གཞན་གྱིས་བཤད་པས་དེ་དོན་མི་རྙེད་ཕྱིར༔ རང་གི་གནད་ལས་བྱུང་བ་ངོ་མཚར་ཆེ༔
གསང་བ་ཆེན་པོ་སུས་ཀྱང་མ་རྙེད་པཿ ཐེག་པ་ཐུན་མོང་རྣམས་ལས་ཁྱད་འཕགས་ཕྱིར༔ ངེས་པའི་དོན་ཉིད་
གསུང་པ་ངོ་མཚར་ཆེ༔ བླ་མའི་མན་ངག་རྐྱེན་ལ་རག་མ་ལུས༔ རང་སྣང་དབང་པོའི་གནད་དང་བསྟུན་ནས་ནི༔
སྔོན་ཆད་མཐོང་མ་མྱོང་བའི་ཡུལ་དེ་ཉིད༔ གོམས་ཤིང་སྦྱངས་པ་མི་དགོས་ཅིག་ཅར་དུ༔ སྟོང་པའི་ཡུལ་ལ་
ལྷག་མཐོང་ཉིད་དུ་ཡོང་༔ ལས་ལ་དག་དང་མ་དག་མེད་པའི་མིས༔ མངོན་སུམ་ཉིད་དུ་མཐོང་བར་གྱུར་པ་ལ༔
ཐེ་ཚོམ་ཡོད་པ་ཉིད་ནི་མ་ཡིན་ནོ༔ དེ་ཡི་ཕྱིར་ན་གསང་བའི་ཐབས་ཆེན་འདི༔ སངས་རྒྱས་ཐུགས་རྗེ་ལྡན་པ་
རྣམས་ཀྱིས་ཀྱང་༔ སྙིང་ཐིག་འདི་ནི་བརྗོད་པར་ནུས་མ་ཡིན༔ དེ་ཡི་ཕྱིར་ན་སངས་རྒྱས་ཐམས་ཅད་ཀྱིས༔ རྡོ་
རྗེ་འཆང་ལ་དབང་བཞི་རྫོགས་བྱས་ནས༔ གསང་བ་མཆོག་ལ་དབང་བར་དབང་བསྐུར་བས༔ ཉིད་ཀྱི་གསང་
དོན་འདི་ནི་བརྗོད་པ་ལས༔ གཞན་གྱིས་གསུང་ཞིང་བསྟན་པར་ནུས་མི་སྲིད༔ དེ་ཡི་ཕྱིར་ན་ཐབས་ཆེན་སྙིང་
བཅུད་འདི༔ རབ་ཏུ་གསང་བར་བྱའོ་ས་མ་ཡཱ༔ ཤོག་བུའི་ཚད་དང་ཡི་གེའི་རྒྱུད་ཉིད་དང་༔ སྣོད་དང་བཅས་པ་
གསང་བའི་ཡི་གེར་བཀོད༔ འདི་ཡི་དགེ་བས་དོན་དམ་དེ་ཉིད་ལ༔ དབང་ཐོབ་སྐུ་གསུམ་ལམ་དུ་སྣང་བར་ཤོག༔
ཤོག་ཚད་གསལ་བའི་ཁ་བྱང་༔ སྒྲོན་མ་རང་གསལ་ཞེས་བྱ་བ༔ མཁས་པ་ཆེན་པོ་བི་མ་ལ་མི་ཏྲས་མཛད་པ་
རྫོགས་སོ༔ དཔལ་སྔགས་སྲུང་གི་རྒྱལ་མོ་ཨེ་ཀ་ཙ་ཏིས་སྲུངས་ཤིག༔ ས་མ་ཡཱ༔ པ་ཏྲཾ་ཏྲཀཿ༔ ཨ་ཐཾ༔ གཏེར་ནས་
གཏེར་དུ་དམ་པར་བཙས་ནས་བཀའ་གཞན་དུ་མ་འཁྱར་བ་ལགས་སོ༔ ཡི་གེ་དཀར་དམར་གཉིས་ལ་འདྲ་
མིན་ཞེས་ཀྱང་བྱ༔ མི་འདྲ་བའི་ཡི་གེ་གཉིས་བཞུགས་པ་ལ༔ སྙིང་ཐིག་གི་ཁ་བྱང་འདིར་བཀོད་པའི་མ་བུ་
རྣམས་སྙིང་ཐིག་ལགས་སོ༔ མི་འདྲ་མི་ཟབ་པ་དེ་ལ་བུ་མ་མཆིས༔ ས་མ་ཡཱ༔ རྒྱ་རྒྱ་རྒྱ༔ ཤུ་བྷཾ༔

༄༅༔ ༔གསེར་ཡིག་ཅན། བསྟན་པ་བུ་གཅིག་གི་རྒྱུད་
གསེར་གྱི་སྙིང་པོ་ཉི་མ་རབ་ཏུ་
སྣང་བྱེད་བཞུགས་སོ༔
༄༅༅ ༔རྒྱ་གར་སྐད་དུ༔ བུདྡྷ་སརྦ་པུ་ཏྲ་ཨེ་ཀ་གུ་ཧྱ་པུ་རི་ས་མན་ཏནྟ་ནཱ་མ། བོད་སྐད་དུ། སངས་རྒྱས་ཐམས་
ཅད་ཀྱི་སྲས་གཅིག་པོ༔གསང་བ་ཐམས་ཅད་གཅོད་པ་ས་བོན་གྱི་རྒྱུད་ཅེས་བྱ་བ༔ དྲན་པ་ཀུན་གྱི་ཐོག་མ་ཡི༔
དངོས་མཛད་སངས་རྒྱས་ཐོག་མ་ལ༔ དང་པོ་ཉིད་དུ་ཕྱག་འཚལ་ལོ༔ འདི་སྐད་བདག་ལ་སོགས་པ་ཡི༔ སངས་རྒྱས་
བྱེ་བ་དུང་ཕྱུར་གྱིས༔ དགོངས་པ་ཉིད་དང་གྲངས་མེད་པར༔ ཐུགས་ཀྱི་སྙིང་པོ་ཇི་ལྟ་བར༔ གསུངས་ཤིང་བསྟན་པའི་
དུས་གཅིག་ན༔ མྱ་ངན་འདས་པའི་ཐོག་མར་ནི༔ འདི་ནི་ཉག་གཅིག་རྣལ་མ་ཡིན༔ དོན་གྱི་ས་བོན་རྣམས་
སུ་ནི༔ ངེས་པའི་སྙིང་པོ་ཉིད་དུ་ཡང༔ གསུངས་སོ་བསྟན་ཏོ་བཤད་པ་ཡིན༔ བསྟན་པའི་གསུང་ནི་རྒྱ་མཚོ་ཀུན༔
ལ་ལ་གནས་སྐབས་ཡུལ་དོན་དུ། ལ་ལ་མ་འོངས་འཇུག་དོན་ཡིན༔ ལ་ལ་འདུལ་དོན་ཐ་དད་ཉིད༔ སྙིང་གི་སྙིང་པོ་
ཚིག་འགའ་ལས༔ ཀུན་གྱིས་གྲུབ་པ་མ་ཡིན་ནོ༔ བསྟན་པ་འཕེལ་བྱེད་ས་བོན་དུ༔ འདི་ཀུན་བཞག་ཅིང་བྱིན་
བརླབས་ལས༔ རང་བྱུང་ཉིད་དུ་ཐུགས་ལས་རྡོལ༔ དེ་ཕྱིར་སངས་རྒྱས་ཐམས་ཅད་ཀྱི༔ ཐུགས་ཀྱི་སྲས་ནི་
གཅིག་པར་ཡང༔ རང་བྱུང་ཆེན་པོའི་འཕེལ་དང་བཅས༔ འབྱུང་བའི་དགྲ་དང་བྲལ་བར་བྱུང༔ འདི་ནི་བསྟན་པ་
གང་བྱུང་དུ༔ འོད་དང་བཅས་ཏེ་འབྱུང་བ་ཡིན༔ གང་ལ་བབས་པར་གྱུར་པའི་མི༔ བསྟན་པ་ཀུན་གྱི་བདག་
པོར་འགྱུར༔ འདི་ལ་ལྡེམ་པོར་བསྟན་པ་མེད༔ སུས་ཀྱང་བཤད་ཅིང་ཉན་མེད་པར༔ རང་བྱུང་དགོངས་པ་ཀློང་
རྡོལ་དུ༔ ཉི་མ་སྤྲིན་ལས་ཐོན་པ་བཞིན༔ སུས་ཀྱང་མ་བསྒྲིབས་རང་བྱུང་ངོ༔ འདི་ལ་འབྱུང་བཞིའི་གནོད་མེད་
པས༔ ནམ་མཁའ་དག་ལ་འཕར་བར་སྣང༔ སངས་རྒྱས་འབྲས་བུ་སུས་ཐོབ་པ༔ འདི་ཉིད་དེ་ལས་སྣང་བ་ཡིན༔
འདི་མ་མཐོང་བའི་སངས་རྒྱས་ནི༔ གཅིག་ཀྱང་འབྱུང་བ་སྔ་ཕྱིར་མེད༔ དེ་ཕྱིར་བསྟན་པ་རྣམས་ཀྱི་བཙས༔
སངས་རྒྱས་ཀུན་གྱི་སྲས་གཅིག་པོ༔ མྱང་འདས་ཐོབ་པའི་སྣ་ཐག་ཡིན༔ དགོངས་པ་རང་ཐོག་འབེབས་པ་ཡི༔
གནད་ཀྱི་ཚིག་ཏུ་འདི་ཉིད་བྱུང༔ འཇིག་རྟེན་ཁམས་ནི་གང་དུ་ཡང༔ སངས་རྒྱས་ཉིད་ནི་སུས་ཐོབ་པ༔ དེ་ཚེ་
འདི་ནི་ལན་གསུམ་དུ༔ ནམ་མཁའ་དག་ལ་འཕར་བ་དང༔ རང་འོད་ལྔ་པོ་འདི་ལས་བྱུང༔ འདི་འཛིན་རྣལ་འབྱོར་

སྐལ་ཆེ་བས༔ ལན་གསུམ་འདི་ཡི་ཚིག་ཀུན་ཡང༔ ལྷག་དང་ཆད་པ་མེད་པར་ནི༔ རྡོ་རྗེའི་ལྕེ་ཡིས་སུས་བརྗོད་ན༔
འདི་ཡང་དེ་དང་མཉམ་པར་ཡང༔ འགྱུར་བ་འདི་ལ་ཐེ་ཚོམ་མེད༔ དེ་ཕྱིར་བསྟན་པའི་རྒྱུད་རྣམས་ཀུན༔ ཐམས་
ཅད་དུས་གཅིག་བསྒོམ་ཤེས་ཀྱང༔ འདི་མ་སྣང་བར་གྲོལ་བ་མེད༔ འདི་ནི་ས་བོན་རང་འཕེལ་བས༔ བསྟན་
པའི་བདག་པོ་གང་སངས་རྒྱས༔ འདི་ཉིད་ས་བོན་མེད་པར་ནི༔ བསྟན་པའི་གསུང་ནི་ཚིག་ཙམ་ཡང༔ ལྕེ་ཡི་
དབང་པོས་བརྗོད་མི་ནུས༔ དེ་ཚིག་འདི་ལ་མ་བརྟེན་པར༔ རྡུལ་ཆ་ཙམ་ཡང་འབྱུང་བ་མིན༔ བསྟན་པ་གཅིག་
གི་སྙིགས་མ་ལ༔ བྱིན་བརླབས་ཚིག་ནི་འདི་ཀུན་ཡང༔ གང་ལ་སྣང་བའི་མི་དེས་ཀྱང༔ མ་མཐོང་རྒྱུད་དང་བསྟན་
བཅོས་ནི༔ ལྕེ་ཡི་དབང་པོས་བརྗོད་པར་ནུས༔ སེམས་ཅན་ཀུན་གྱི་བསམ་པ་དང༔ སངས་རྒྱས་ཀུན་གྱི་དགོངས་པ་
དང༔ ཇི་ལྟར་མཐུན་པའི་ཆོས་ཀུན་ནི༔ འདི་ཡིས་སྟོན་པར་ནུས་པ་ཡིན༔ སངས་རྒྱས་རྣམས་ཀྱི་ཐུགས་དང་གཅིག༔
རྡོ་རྗེ་འཛིན་པའི་དགོངས་པ་དང༔ དབྱེར་མི་ཕྱེད་པར་འདིས་འགྱུར་རོ༔ དེ་ཕྱིར་བསྟན་པའི་མེ་རོ་ཡིན་༔ རང་བྱུང་
ཚིག་གི་རྒྱལ་པོ་འདི༔ སོ་སོའི་སེམས་ཅན་སྐྱེ་གཟུགས་ལ༔ སོ་སོའི་བརྡ་སྐད་ཅི་ལྟ་བར༔ འདི་ཉིད་དེ་ལྟར་སྣང་བ་
ཡིན༔ དེ་ཕྱིར་རང་བྱུང་ཡི་གེར་ནི༔ ཐོག་མ་བབས་ཀྱིས་གྲུབ་ནས་བྱུང༔ རང་བྱུང་བཅོམ་ལྡན་འདས་ལ་ཡཔ
འདི་ལྟར་རྫོགས་པའི་ལུགས་སུ་སྣང༔ ཆོས་ཀྱི་སྡེ་སྣོད་ཉིད་དུ་ནི༔ འདི་ཚིག་ཡེ་ནས་རང་ཤར་བས༔ ཐོག་མ་
དྲན་པའི་གཞིར་གྱུར་ཏེ༔ དྲན་པ་ཐམས་ཅད་མ་སྟོངས་པར༔ ཚིག་འདི་ཀུན་ཀྱང་སྣང་བ་ཡི༔ དྲན་ཟད་ཚིག་འདི་
ཟད་པར་ནི༔ རྡོ་རྗེ་ཞེས་ནི་ཚིག་འདི་ཀུན༔ འབྱུང་བའི་རྐྱེན་དང་བྲལ་བས་ན༔ རྡོ་རྗེ་ཀུན་འབྱུང་གསང་སྔགས་ཡིན༔
ཐབས་ལམ་དུ་མ་མཚོན་པའི་ཕྱིར༔ རང་བབས་བསྒོམ་པ་འདི་ལས་བྱུང༔ སྙིང་པོ་རང་འདུལ་བསྟན་པའི་བཅུད༔
གཞི་ཉིད་ཀྱི་ནི་བབས་ཡིན་ནོ༔ ཆོས་ཀུན་མཉམ་པའི་ནན་ཏན་ཚིག༔ རང་གནད་དུ་ནི་འདི་ཀུན་ཤར༔ འདི་ལ་
ནུབ་པ་གཅིག་ཉིད་མེད། བསྒོམ་དང་བསྒྲུབ་པའི་རྩ་བར་ཡང༔ འདི་སྔགས་འཁྲུལ་པའི་ཚིག་མ་ཡིན༔ མ་འཁྲུལ་
སྔོན་ཐོག་ཉིད་ཀྱི་གཞི༔ འདི་ལས་འཕྲོས་པས་སྤྲོས་པའི་རྒྱུ༔ རྒྱུ་ལས་འབྲས་བུ་རང་བྱུང་བཞིན༔ འདི་ཉིད་ལས་
ནི་ཚིག་ཀུན་ཡང༔ དྲན་བསམ་བྲལ་བའི་ངང་ཉིད་ལས༔ བྱས་པ་མེད་པར་བྱུང་བ་ཡིན༔འོད་ཟེར་འཛིན་པའི་
སྐྱེས་བུ་ལ༔ འདི་ནི་སྣང་བར་འགྱུར་བའོ༔ དེ་ལས་འཕེལ་ནས་གྲངས་འགའ་འབྱུང༔ གསང་བའི་བདེན་པ་གཅིག་པ་
ཉིད༔ གྲངས་མེད་རྡོ་རྗེ་འཆང་རྣམས་ཀྱི༔ ཐུགས་རྡོལ་ཉག་གཅིག་དགོངས་དོན་གཅིག༔ འཛིན་མེད་ཡངས་པའི་རྟོད་
ཕུར་ཡིན༔ ཐོད་རྒལ་ཐོག་བབས་ཀུན་གྱི་གནད༔ རང་ས་འབྱེད་པའི་ལྡེ་མིག་མཆོག༔འདི་ནི་བདེ་བའི་ས་བོན་འཛིན༔
སངས་རྒྱས་རྣམས་ཀྱི་ཤེས་རབ་ཡིན༔ མཁའ་མཉམ་དག་པའི་རྣམ་གཟེར་འདིས༔ བསྟན་པ་ཀུན་གྱི་རྩ་བ་འཛིན༔

འདི་ཡིས་གྲངས་སྣ་བཟུང་བས་ན༔ ལྷ་མིན་གཡུལ་རྣམས་རང་ལོག་ཏུ༔འདི་ཚིག་བཟུང་བ་ཙམ་གྱིས་འགྱུར༔
ཁམས་གསུམ་གཡུལ་ཀུན་འདིས་བཟློག་གོ༔ རིགས་དྲུག་རྣམས་ཀྱི་འབྲོས་ཁུངས་འགེགས༔ མྱ་ངན་མེད་པའི་
གྲོང་ཁྱེར་དུ༔ འཇུག་པར་བྱེད་པའི་འཁོར་ལོ་ཡིན༔ སྲིད་པས་བཅིངས་པ་རྣམས་ལ་ནི༔ འདི་ཡིས་གྲོལ་བར་བྱེད་
པའོ༔ དམ་པའི་སྙིང་པོ་གདུང་རྒྱུད་དུ༔ རང་བཞིན་དུ་ནི་བབས་ལས་བྱུང༔ འདིས་ནི་བླ་མའི་སྐུ་མི་སྤོང༔ སྙིང་
ལ་ཉི་མའི་འོད་བརྡལ་བས༔ ཕྱོགས་བཅུར་ཁྱབ་པའི་མུན་པ་ནི༔ འདི་ཡིས་རང་སངས་ཉིད་དུ་འགྲོ༔ ལྷག་
པར་གནས་པའི་ཡེ་ཤེས་ནི༔ འདི་ཡིས་མཆོག་ཏུ་སྟོན་པར་བྱེད༔ དཀོན་པའི་མཆོག་རྣམས་བསྐྱེད་པའི་ཡུམ༔
སེམས་དལ་བསམ་གཏན་ངང་གིས་འགྲུབ༔ ཆོས་སྐུའི་སྣང་བ་དུས་གཅིག་ཏུ༔ སྟོན་པར་བྱེད་པའི་སྒྲོན་མའོ༔
ཕྱིན་ཅི་ལོག་ལས་ཡང་དག་ཏུ༔ དག་པར་བྱེད་པའི་ཆུ་རྒྱུན་ཡིན༔ ཐེག་པ་ཀུན་གྱི་མཐར་ཐུག་ཏུ༔ སྐྱེལ་བར་
བྱེད་པའི་ཤིང་རྟའོ༔ ཐོས་བསམ་བསྒོམ་པའི་རྒྱངས་ཤིང་དུཿ༔ འཇུག་པར་བྱེད་པའི་དངོས་པོ་ཡིན༔ སྡེ་སྣོད་
ཐམས་ཅད་འཛིན་པ་ཡི༔ མཉེན་ལྕུག་ལྡན་པའི་ལྕགས་ཀྱུའོ༔ རྣལ་འབྱོར་དག་པའི་དཀྱིལ་འཁོར་གྱི༔ ལམ་དུ་
འཇུག་པའི་ས་མཁན་ཡིན༔ མངལ་རྣམས་ཁུངས་སྒོ་འགེགས་པར་བྱེད༔ ཐར་པའི་སྐས་ནི་རང་འཛུགས་ཡིན༔
རྣམ་དག་འོད་ཀྱི་མཐོངས་འབྱེད་པ༔ ཆོས་རྣམས་ཀྱི་ནི་རེ་གནས་ས༔ བདུད་དང་མུ་སྟེགས་མགོ་གནོན་ཡིན༔
ཤེས་པ་རྨུགས་པའི་གསལ་འདེབས་སོ༔ སྨོན་འཇུག་ཀུན་གྱི་སྲོག་ཤིང་ཡིན༔ ལྷ་དང་སྔགས་ཀྱི་མདོ་མདུད་དོ༔
ད་ལ་རྣམས་ཀྱི་སྐྱེད་ཤིང་ངོ༔ ལྟ་སྒོམ་ལོག་པའི་དག་བྱེད་ཁྲུས༔ མན་ངག་སྙིང་པོ་རྫོགས་པའི་ས༔ རྡོ་རྗེ་ཐེག་
པའི་གྲངས་རྫོགས་ནས༔ འདི་ནི་ཐིག་ལེ་ཉག་གཅིག་གོ༔ འགྲོ་རྣམས་ལམ་ལ་འཛུད་པའོ༔ ཐེག་པའི་རྒྱལ་པོ་
ཡོངས་རྫོགས་ཀྱི༔ ཡོན་ཏན་བྱུང་ཚུལ་རང་བྱུང་ངོ༔ ༈ཨེ་མ་ཧོ༔ གསང་མཛད་རང་བཞིན་ཚིག་འདི་ཡང༔ རང་བྱུང་
ཡེ་དག་ཆེན་པོར་ནི༔ སྤེལ་ཚིག་གསང་བ་འདི་ལྟར་སྣང་༔ ཡེ་ཐོག་དང་པོའི་སངས་རྒྱས་ནི༔དང་པོ་མངོན་
འཕགས་དྲན་པ་མགོན༔ ཕྱག་རྒྱ་རང་དྲན་འཁོར་ལོ་ནི༔ གཞི་ལས་འཕགས་པའི་ཁྱད་པར་ཚིག སྤྱི་ཕུད་སྔོན་གྱི་
ཐོག་མར་བྱུང་༔ འདི་དུས་ཁྲག་ཁྲིག་བདུན་ཅུ་ཡིས༔ ཕྱག་རྒྱ་འདི་ནི་དམ་པའོ༔ སྙིང་པོས་བརྒྱན་པའི་བསྐལ་
པ་ལ༔ སྡེ་སྣོད་དང་པོའི་སངས་རྒྱས་མགོན༔ མངའ་མཛད་ཕྱག་རྒྱ་འཁོར་ལོ་ལས༔ འཁོར་ནི་འཛིན་པ་བྱེ་བ་
ལྔ༔ ཕྱག་རྒྱ་འདི་ནི་དམ་པའོ༔ སྤྱི་མེས་དང་པོ་ཕ་རོལ་མགོན༔ དཀྱིལ་འཁོར་སྙིང་པོ་རང་སྤྲོས་པས༔ བསྐལ་
པ་གསེར་གྱི་ཡི་གེ་ལས་ཡ་དྲུག་གི་ཕྱག་རྒྱར་བཟུང༔ སྔོན་ཐོག་དང་པོ་འཕགས་པ་མགོན༔ ཕྱག་རྒྱ་དངོས་པོ་ཉིད་
སྣང་བས༔ བསྐལ་པ་འོད་ཟེར་འབྱེད་པ་ལ༔ བདུན་འབུམ་གྱི་ནི་འབྲས་བུའོ༔ འཇིག་རྟེན་དྲ་བ་མགོན་པོ་ཡིས༔

སྤྲོས་བྲལ་ཕྱག་རྒྱ་འདི་སྤྲོས་ཏེ༔ བསྐལ་པ་མེ་ཏོག་མཛེས་པ་ལ༔ བསྟན་པའི་འབྲས་བུ་ཕྱལ་ཡལ་ལས༔ ཕྱག་རྒྱ་འདི་
ནི་དམ་པའོ༔ སྙིང་པོ་སྟོང་གི་སྤྱི་ཕུད་མགོན༔ སྙིང་པོ་དམ་པའི་འཁོར་ལོ་ལས༔ བསྐལ་པ་རྩོད་པའི་སྙིང་པོ་ལ༔
གྲངས་མེད་བཞི་ཡི་སྙིང་པོའོ༔ འོད་ལྡན་དང་པོ་སེམས་ཅན་མགོན༔ སྤྲོས་མེད་སྙིང་པོ་རང་སྒྲ་ལས༔ བསྐལ་པ་
སྣང་བའི་སྒྲོན་མ་ལ༔ བན་བུན་སྟོང་གི་ཕྱག་རྒྱར་བཟུང༔ མཛེས་པའི་དང་པོ་འགྲོ་བའི་མགོན༔ ཡང་དག་
སྙིང་པོ་རྣམ་སྤྲོས་ཏེ༔ བསྐལ་པ་རིགས་པའི་ཡན་ལག་ལ༔ ཉར་ཉེར་བརྒྱ་ཡི་གྲངས་ཀྱིས་ནི༔ ཕྱག་རྒྱ་འདི་ནི་
དམ་པའོ༔ཐུགས་བརྩེ་སྙིང་པོ་ཉན་ཐོས་མགོན༔ ཕྱག་རྒྱ་ཡང་དག་ལམ་སྤྲོས་ཏེ༔ བསྐལ་པ་དུང་གི་སྒྲ་དག་ལ༔
གྲེང་གྲེང་བཅུ་ཡི་དམ་པར་རོ༔ མི་ཕམ་ཟང་མ་སྒྲ་བྲལ་མགོནཿཡང་དག་ངེས་པའི་རྒྱུད་ལས་ནི༔ བསྐལ་པ་དྲ་
བའི་འོད་ཟེར་ལ༔ དུང་ཕྱུར་བདུན་གྱིས་ལམ་རྒྱལ་བཟུངཔ༔ སྙིང་པོ་སེམས་རྣལ་བདུད་རྩི་མགོན༔ ངེས་པའི་ས་བོན་
རབ་བསྒྲགས་པས༔ བསྐལ་པ་ཚངས་པའི་དབྱངས་ཅན་ལ༔ འབུར་རྡུལ་བདུན་གྱིས་ངེས་པར་བཟུང༔ རང་
བཞིན་དྲག་པོ་ཏིང་འཛིན་མགོན༔ ཕྱག་རྒྱ་འཁོར་ལོ་བདེན་སྤྲོས་ཏེ༔ བསྐལ་པ་སྨྲ་བའི་གཞི་དག་ལ༔ ཕྱལ་ཕྱོལ་
དགུ་ཡིས་དམ་པར་བཟུང༔ གསང་བ་ཕྱག་རྒྱ་ལྷ་མིན་མགོནཿཡང་གསང་འཁོར་ལོ་རྣམས་སྤྲོས་ཏེ༔ བསྐལ་པ་
འབུམ་པ་རེག་ལྡན་ལ༔ ཡལ་ཡོལ་དྲུག་ཅུས་སྙིང་པོའོ༔ རིམ་པ་ལྔ་པ་གཙུག་ཕུད་མགོན༔ བླ་མེད་སྙིང་པོ་ཡོངས་
སྤྲོས་པས༔ བསྐལ་པ་ཡང་གསལ་རབ་འབྱམས་ལ༔ ཁྲག་ཁྲིག་བྱེ་བ་དགུ་བརྒྱ་ཡིས༔ བླ་ན་མེད་པའི་གསང་
བའོ༔འཇིག་རྟེན་ཐོག་མ་ཤེས་རབ་མགོན༔ བདེ་ཆེན་སྙིང་པོ་ཡོངས་སྤྲོས་ཏེ༔ བསྐལ་པ་བཀོད་པ་ཆེན་པོ་
ལ༔འབུམ་ཕྲག་དྲུག་ཅུ་རྩ་བཞི་ཡིས༔ ལྷ་ཡི་ལྷར་ནི་འདི་ཉིད་དོ༔ འཆང་བ་རྣམས་ཀྱིས་ཐོག་མ་མགོན༔ ངེས་
པའི་འབྲས་བུ་འདི་སྤྲོས་ཏེ༔ བསྐལ་པ་རིན་ཆེན་སྤུངས་པ་ལ༔ ས་ཡ་དགུ་བཅུའི་མགོན་པོ་ཡིས༔ རྒྱས་པར་
བསྔགས་ཏེ་དམ་པར་རོ༔ ཡང་རྗེས་འབྱུང་བ་མེ་འོད་མགོན༔ དངོས་པོ་བསྒྱུར་བའི་ཕྱག་རྒྱ་ནི༔ སྙིང་པོ་ཉིད་དུ་
སྤྲོས་པ་ལས༔ བསྐལ་པ་རབ་ཏུ་གཡོ་མེད་ལ༔ རབ་མཐའ་བཅུ་ཡི་མགོན་པོ་ཡིས༔ སྙིང་པོ་སྙིང་གི་དྭངས་མར་
རོ༔ ཆགས་མེད་རྡུལ་བྲལ་དྲི་མེད་མགོན༔ གསང་ཆེན་ངེས་པ་ཉིད་དུ་སྟེ༔ བསྐལ་པ་གཡོ་སྒྱུ་བྲལ་བ་ལ༔ བྱེ་བ་
དགུ་ཁྲིའི་གྲངས་མགོན་གྱིས༔ འདུ་བའི་ཕྱག་རྒྱ་ཉིད་དའོ། དྲན་པ་དྲི་མེད་བསམ་གཏན་མགོན༔ དྲི་མེད་ངེས་པའི་
གསང་ཚིག་སྤྲོས༔ བསྐལ་པ་མཐའ་ལྡན་སེངྒེ་ལ༔ ཉལ་ཉིལ་སུམ་ཅུའི་རྒྱལ་བ་ཡིས༔ འདི་ནི་བདེན་ཚིག་དམ་པར་རོ༔
དམ་པའི་སྐྱེས་བུ་ཆོས་ཀྱི་མགོན༔ སངས་རྒྱས་ཤེས་རབ་ས་བོན་སྤྲོས༔ བསྐལ་པ་གདུང་བ་སེལ་བ་ལ༔སང་སེང་
དགུ་ཁྲིའི་གདུང་འཕེལ་བས༔ དམ་པའི་ཕྱག་ནི་ཡང་དམ་དུའོ༔ སྤྱི་ཕུད་སྟོང་གི་ཡེ་ཐོག་མགོན།༔ སྔགས་ཀྱི་རྩ་བ་འདི་

བསྔགས་པས༔ བསྐལ་པ་དུང་གི་སྙིང་པོ་ལ༔ ཁ་ཡེལ་སྟོང་གི་གདུང་འཕེལ་བས༔ གསང་ཆེན་དམ་པར་རབ་
བཟུང་བའོ༔ སངས་རྒྱས་དྲ་བ་མགོན་པོ་ཡིས༔ ཕྱག་རྒྱ་ཉིད་དུ་གདུང་བཟུང་བས༔ བསྐལ་པ་བྱེ་བའི་སྙིང་པོ་ལ༔
ཉག་ཐག་ཁྲི་ཡི་གདུང་འཛིན་པས༔ འདི་ཉིད་སྙིང་པོའི་དོན་དུའོ༔ ཡང་དག་གསང་བ་པདྨ་མགོན༔ སྙིང་གི་སྙིང་པོ་
དཀྱིལ་བཟུང་བས༔ བསྐལ་ལ་པ་ཡོངས་སུ་བརྩེ་བ་ལ༔ དེང་དིར་སྟོང་གི་ཡང་འཕེལ་བས༔ འདི་ནི་སྙིང་ལ་ཡང་དག་
སྤྲོས༔ སེམས་ཅན་སྙིང་བརྩེ་མེ་ཏོག་མགོན༔ དྲན་གཞི་དང་པོ་རབ་བཟུང་བས༔ བསྐལ་པ་ཡོད་པ་རབ་མཆོག་
ལ༔ རྡུལ་མེད་དགུ་ཡི་གསང་འཛིན་པས༔ གསང་ཆེན་སྟོང་གི་དམ་པར་རོ༔ བསྐལ་པ་དྲ་བ་ཉི་འོད་མགོན༔ དམ་
པའི་སྙིང་པོར་ངེས་ཕབ་པས༔ བསྐལ་པ་གླང་པོ་ཡོངས་རྫོགས་ལ༔ རབ་རྡུལ་ཉིད་ཀྱི་རྗེས་འཛིན་པས༔ སྟོང་
ཉིད་གསལ་བའི་མིག་ཏུ་སྤྲོས༔ ཡོངས་རྫོགས་འཁོར་ལོ་རིགས་ཀྱི་མགོནཿ༔སེམས་ཀྱི་དངོས་པོ་དམ་པར་
བཟུང༔ བསྐལ་པ་བླ་ན་མེད་པ་ལ༔ ཁྲི་ཕྲག་དྲུག་ཅུའི་གདུང་འཕེལ་བས༔ གསང་ཆེན་འཁོར་ལོ་ཉིད་དུའོ༔ དྲི་མེད་
དག་པ་ཆོས་ཀྱི་མགོནཿ༔ཡང་གསང་ངེས་པའི་ལུང་འདི་སྤྲོས༔ བསྐལ་པ་རྩོད་པ་རང་གྲོལ་ལ༔ ཉལ་ཉིལ་ཉིད་ཀྱི་
འཕེལ་གདུང་གིས༔ རིམ་པས་མངོན་པར་རབ་སྤྲོས་པའོ༔ ཡང་གསང་དང་པོ་ཐོག་མ་མགོན༔ རྡོ་རྗེ་ཡང་དག་
དམ་བཟུང་བས༔ བསྐལ་པ་ཁྱུང་ཆེན་གཤོག་རྫོགས་ལ༔ འབུམ་ཕྲག་ལྔ་ཡི་གདུང་འཕེལ་བས༔ ཕྱག་རྒྱ་རང་
རྫོགས་ཉིད་དུའོ༔ སྣང་མཛད་དང་པོ་མར་མེ་མགོན༔ བླ་མེད་རྡོ་རྗེ་སྙིང་པོ་སྤྲོས༔ བསྐལ་པ་མདའ་ཡིས་ངོས་
བཟུང་ལ༔ རྔ་ཡབ་གསུམ་གྱི་གདུང་འཕེལ་བས༔ རིགས་ལྡན་རྣམས་ཀྱི་ཕྱག་ཏུ་བཟུང༔ ཡིད་ཤེས་དང་པོ་
གནས་གསུམ་མགོན༔ སྙིང་ཐིག་རྩ་བའི་དྭངས་མཪ་སྤྲོས༔ བསྐལ་པ་རེག་པའི་སྟོབས་ཅན་ལ༔ ཁ་ཡེལ་དྲུག་
གི་གདུང་འཕེལབས༔ གོང་འཕེལ་ཕྱག་རྒྱ་དམ་པར་སྤྲོས༔ དཔའ་བོ་འཇིགས་སངས་དང་པོའི་མགོན༔ དྲི་མ་མེད་
པའི་སྙིང་དུ་བབས༔ བསྐལ་པ་དྲན་བསམ་བྲལ་བ་ལ༔ ཡལ་ཡོལ་སྟོང་གི་གདུང་འཕེལ་བས༔ འདི་ཀུན་སྐྱོན་དང་བྲལ་
བར་རོ༔ དྲག་པོ་ཆགས་བྲལ་བདེ་བའི་མགོན༔ ཆགས་མེད་རང་རིག་ཕྱག་རྒྱ་སྤྲོས༔ བསྐལ་པ་མྱ་ངན་བྲལ་བ་ལ༔
དུང་ཕྱུར་གསུམ་གྱི་གདུང་འཕེལ་བས༔ མེད་པ་རྣམས་ཀྱི་དང་པོར་རོ༔ ཆོས་སྐུ་དངོས་དག་དྲི་མེད་མགོན༔ དམ་པ་
གསུང་གི་སྙིང་པོ་སྤྲོས༔ བསྐལ་པ་ཟིལ་གྱིས་གནོན་པ་ལ༔ ས་ཡ་ཉིད་ཀྱི་གདུང་འཕེལ་བས༔ འདི་ཀུན་ཡང་དག་
ཉིད་དུའོ༔ ཡང་གསང་རྒྱས་པ་སྒྱུ་མ་མགོན༔ ཚིག་བྲལ་བདེན་པའི་སྙིང་པོ་སྤྲོས༔ བསྐལ་པ་ཆོས་ཀྱི་འཁོར་ལོ་
ལ༔ བྱེ་བ་དགུ་ཡི་གདུང་འཕེལ་བས༔ ངེས་པའི་ལམ་གྱི་དྭངས་མར་རོཿ༔སྟོང་པ་ཉིད་ནི་དགེ་ལྡན་མགོན༔ གསང་
བའི་ཡང་གསང་ཆེན་པོར་སྤྲོས༔ བསྐལ་པ་པདྨ་བརྩེགས་པ་ལ༔ ཁ་ཡེལ་ལྔ་ཡི་གདུང་འཕེལ་བས༔ སྣང་བ་རྣམས་

ཀྱི་ཐོག་མར་རོ༔ སྐྱེས་བུ་བྱེད་པ་འོད་ཟེར་མགོན༔ འབྲས་བུ་རྫོགས་པའི་རིམ་པ་སྤྲོས༔ བསྐལ་བ་ངང་པའི་དབྱངས་
ཅན་ལ༔ རྡུལ་མཐའ་བཞི་ཡི་གདུང་འཕེལ་བས༔ འདི་ཀུན་མངོན་པར་རང་འཐད་དོ༔ ཤེས་རབ་མིག་རྙེད་
སྒྱུ་འཕྲུལ་མགོན༔ སེམས་ཉིད་ཐོག་མའི་དཀྱིལ་འཁོར་སྤྲོས༔ བསྐལ་པ་ལྷ་ཡི་ཕྱག་སོར་ལ༔ ཉལ་ཉིལ་བདུན་
གྱི་གདུང་འཛིན་པས༔ སྙིང་པོ་རང་དག་གནད་དུའོ༔ བདེ་བ་དམ་པ་དངོས་གྲུབ་མགོན༔ གསང་ཆེན་སྙིང་པོ་དམ་
པར་སྤྲོས༔ བསྐལ་པ་ཡན་ལག་མེད་པ་ལ༔ སང་སེང་དྲུག་གི་གདུང་འཕེལ་བས༔ འདི་ཀུན་ཡང་དག་དམ་པར་རོ༔
དངོས་པོ་ཡང་དག་སྟོང་པའི་མགོན༔ སྐྱོབ་པ་དམ་པའི་ཕྱག་རྒྱ་སྤྲོས༔ བསྐལ་པ་གྲངས་མཐའ་ལོག་པ་ལ༔ སྟོང་
ཕྲག་དགུ་ཡི་གྲངས་འཛིན་པས༔ རྫོགས་པའི་སངས་རྒྱས་ཉིད་དུའོ༔ ཆོས་ཀྱི་གྲགས་པ་གཉིས་མེད་མགོན༔
ཡང་གསང་རང་བྱུང་ཚིག་འདི་སྤྲོས༔ བསྐལ་པ་ཡོངས་སུ་གྲོལ་བྱེད་ལ༔ ཉལ་ཉིལ་གསུམ་གྱི་གདུང་འཕེལ་
བས༔ མཉམ་པ་རང་གནད་ཉིད་དུའོ༔ ཡེ་ནས་གསང་བ་དྲི་མེད་མགོན༔ བྱིན་བརླབས་རང་བྱུང་ཡི་གེ་སྤྲོས༔
བསྐལ་པ་སེང་གེ་རྩལ་སྤྲུག་ལ༔ ཁྲག་ཁྲིག་བདུན་གྱི་གདུང་འཕེལ་བས༔ འདི་ཀུན་དམ་པའི་ཐུགས་དཀྱིལ་དུའོ༔
མི་ཕམ་དང་པོ་སངས་རྒྱས་མགོན༔ གསང་བ་ཐུགས་ཀྱི་བུ་གཅིག་པར༔ བསྐལ་པ་དགའ་བས་མྱོས་པ་ལ༔
དུང་ཕྱུར་ཕྱེད་དང་དགུ་གདུང་གིས༔ འདི་ཉིད་དམིགས་མེད་རང་དམ་དུའོ༔ དྲན་སྤངས་མངོན་འཕགས་རང་
བཞིན་མགོན༔ འབྱུང་བའི་སྒྲ་དང་བྲལ་བར་སྤྲོས༔ བསྐལ་པ་འདུ་བ་ཆེན་པོ་ལ༔ ཁ་ཡེལ་ལྔ་ཡི་གདུང་འཕེལ་བས་
འདི་ཚིག་རང་བྱུང་གསལ་བར་རོ༔ བར་མའི་དང་པོ་སྐྱེ་མེད་མགོན༔ འདི་ནི་ཕྱག་རྒྱ་རབ་བཏབ་སྟེ༔ བསྐལ་པ་ཁུ་བྱུག་
རང་བྱུང་ལ༔ ཐར་ཐེར་གསུམ་གྱི་རྟགས་ཤར་བས༔ འདི་ཚིག་རབ་ཏུ་བསྔགས་པའོ༔ འཇིག་རྟེན་གྲངས་བསྐལ་
ཨུཏ་པལ་མགོནཿ༔ གསང་ཆེན་རབ་རྒྱས་ཕྱག་རྒྱ་སྤྲོས༔ བསྐལ་པ་རབ་ཏུ་མཐོང་བ་ལ༔ འབུམ་ཕྲག་དགུ་ཡི་
གདུང་འཕེལ་བས༔ འདི་ཀུན་སྙིང་གི་དཀྱིལ་དུ་ཕབ༔ འདས་པའི་དང་པོ་དྲ་བ་མགོན༔ སྟོན་པ་གསང་བ་ཡང་དག་
སྤྲོས༔ བསྐལ་པ་བུད་མེད་ཪང་འདུལ་ལ༔ ཕྱལ་ཕྱོལ་དགུ་ཡི་རྒྱལ་བ་ཡིས༔ འདི་ཚིག་རང་རིག་དམ་པར་རོ༔
གཉིས་འདས་དང་པོ་ཞིང་ཁམས་མགོན༔ རྡོ་རྗེ་ཆེན་པོའི་གསང་ཚིག་སྤྲོས༔ བསྐལ་པ་རང་སྒྲ་ཟད་པ་ལས་ཡ་
གཉིས་ཀྱི་གདུང་འཕེལ་བས༔ འདི་ཚིག་གཟིགས་དང་རབ་མཁྱེན་བཟུང༔ གྲུབ་མཐའ་ཐོག་མ་གཉིས་པར་
མགོན༔ འདུལ་ཚིག་སྙིང་པོ་བླ་མ་སྤྲོས༔ བསྐལ་པ་དགེ་ལྡན་ཆེན་པོ་ལ༔ འབུམ་ཕྲག་ལྔ་ཡི་གདུང་འཕེལ་
བས༔ སྙིང་པོ་རྣམས་ཀྱི་ཡང་སྙིང་དུའོ༔ མཛད་པ་གཞི་ཐོག་ཐོད་རྒལ་མགོན༔ བླ་ན་མེད་པའི་ངེས་ལུང་སྤྲོས༔
བསྐལ་པ་བྲམ་ཟེ་བསྒྱིངས་པ་ལ༔ ཁྲི་ཕྲག་དགུ་ཡི་གདུང་འཕེལ་བས༔ འདི་ཀུན་གསང་བའི་ཚིག་ཏུའོ༔ མཐའ་

བྲལ་ཡོངས་རྫོགས་སྐྱོན་བྲལ་མགོནཿ༔ བྲལ་གསང་ཚིག་འདི་ཕྱག་རྒྱ་སྤྲོས༔ བསྐལ་པ་སྐྱེད་པར་བྱེད་པ་ལ༔
སྟོང་ཕྲག་དགུ་ཡི་གདུང་འཕེལ་བས༔ མེད་ཚིག་རྫོགས་པར་ཡང་དག་བཟུང ཡེ་རྫོགས་དང་པོ་སྒྱུ་མ་མགོན༔ཡ
ང་གསང་འབར་བ་འོད་ཟེར་སྤྲོས༔ བསྐལ་པ་རབ་ཏུ་འཕགས་པ་ལ༔ ཁྲག་ཁྲིག་གཉིས་ཀྱི་དུང་འཕེལ་བས༔
འདི་ཉིད་ངེས་པའི་གསང་ཆེན་ནོ༔ དྲི་མ་དངོས་བྲལ་བདེ་བའི་མགོན༔ འདི་ཉིད་ལམ་རྒྱལ་དམ་པར་སྤྲོས༔
བསྐལ་པ་ཡང་གསང་ཆེན་པོ་ལ༔ ཁྲག་ཁྲིག་བདུན་གྱི་གདུང་འཕེལ་བས༔ འདི་ཚིག་རིམ་པ་དང་པོར་སྤྲོས༔
འདུས་པ་རྣམས་ཀྱི་ཐོག་མ་མགོན༔ ངེས་པའི་གསང་ཆེན་རབ་བསྔགས་ཏེ༔ བསྐལ་པ་གསེར་འོད་དམ་པ་ལ༔
ཡང་འཕེལ་དགུ་ཁྲིའི་མགོན་པོ་ཡིས༔ འདི་ཀུན་གསང་ཆེན་སྙིང་དུ་བབ༔ ཡང༌འབྱེད༌སྟོང་གི་དང་པོ་མགོན༔
གསང་བའི་སྙིང་པོ་ཡང་གསང་སྤྲོས༔ བསྐལ་པ་ལེ་ལོ་ཡེ་དག་ལ༔ ཐེར་ཟུག་དགུ་ཡི་གདུང་འཕེལ་བས༔འདི་
ཡང་སྙིང་ཐིག་གསང་བར་ཕབ༔ གསང་བ་ཀུན་གྱི་མངོན་ཐོག་མགོན༔ ཕྱག་རྒྱ་སྙིང་གི་དཀྱིལ་དུ་སྤྲོས༔
བསྐལ་པ་དྲི་མེད་བཟང་པོ་ལ༔ ཉཪ་ཉེར་ལྔ་ཡི་གདུང་འཕེལ་བས༔ འདི་ཚིག་བླ་མེད་སྙིང་ལ་ཕབ༔ སྟོན་པའི་
དང་པོ་ནམ་མཁའ་མགོན༔ ཡང་བསྡུས་རང་བྱུང་ཚིག་འདི་སྤྲོས༔ བསྐལ་པ་ཐར་ཆགས་ཆེན་པོ་ལ༔ ཉལ་ཉིལ་
དྲུག་གི་གདུང་འཕེལ་བས༔ འདི་ཉིད་བསམ་གཏན་འཁོར་ལོར་བཟུང༔ སྟོང་པའི་ཡང་མཛོད་དམ་པ་མགོནཿ༔
འདི་ཀུན་གཡོ་མེད་རང་བྱུང་ཚིག༔ རྫོགས་པ་དངོས་དག་བསྐལ་པ་ལ༔ འབུམ་ཕྲག་དགུ་ཡི་ཡང་གདུང་གིས༔
འདི་ཀུན་ངེས་པའི་འབྲས་བུར་སྤྲོས༔དང་པོ་གསང་འཛིན་དངོས་གྲུབ་མགོན༔ འདི་ཡང་མཛད་ཆེན་དག་པར་སྤྲོས༔
བསྐལ་པ་གྲངས་བརྡལ་གསང་ཆེན་ལ༔ ཁ་ཡེལ་གསུམ་གྱི་གདུང་འཕེལ་བས༔ འདི་ཀུན་ཡང་དག་ལམ་ཉེར་
བཟུང༔ དྲི་མེད་ཪང་ཟད་འབྱུང་བྲལ་མགོན༔ དཀྱིལ་འཁོར་ཀུན་དག་རྩ་བ་སྤྲོས༔ བསྐལ་པ་མོ་མཚན་རྒྱུན་
གཅོད་ལ༔ ཐར་ཐེར་བརྒྱ་ཡི་གདུང་འཕེལ་བས༔ གསང་བའི་ཡང་ཞུན་ཐིགས་པར་བཟུང༔ མོས་ཆེན་རྣམས་
ཀྱི་དང་པོ་མགོན༔ སྙིང་པོ་དམིགས་དག་ཕྱག་རྒྱ་སྤྲོས༔ བསྐལ་པ་འཁོར་བའི་མུན་སེལ་ལ༔ འབུམ་ཕྲག་ལྔ་
ཡི་ཡང་གདུང་གིས༔ འདི་ཉིད་སྤྲོས་ཏེ་དམ་དུའོ༔ སེམས་རིག་ཀུན་གྱི་སྤྱི་ཕུད་མགོན༔ ང་མེད་སྔོན་དུ་ཕྱག་རྒྱ་
སྤྲོས༔ བསྐལ་པ་སྔ་མོ་སྟོང་ལྡན་ལ༔ བྱེ་བ་དགུ་ཡི་གདུང་འཕེལ་བས༔ ངེས་ཤེས་ཀུན་གྱི་ཐོག་མར་བཟུང༔
བསླབ་གནས་ཀུན་གྱི་དང་ཐོག་མགོན༔ ཕྱག་རྒྱ་མིག་ལྡན་སྟོང་དུ་སྤྲོས༔ བསྐལ་པ་སྒྱུ་མ་སྣང་མཛད་ལ༔ ཡ
ལ་ཡོལ་གསུམ་གྱི་ཡང་གདུང་གིས༔ འདི་ཚིག་གོང་མའི་གོང་མས་བཟུང༔ རིམ་པ་སྔོན་གྱི་སྐྱེད་བྱེད་མགོནཿ༔
བབས་བྱུང་མེད་སྣང་ཕྱག་རྒྱ་སྤྲོས༔ བསྐལ་པ་སྙིང་རྗེས་ཀུན་འདུལ་ལ༔ སང་སེང་ལྔ་ཡི་གདུང་འཕེལ་བས༔

སྙིང་པོ་གསང་བ་ཆེན་པོར་བཟུང༔ འཇིགས་པ་ཀུན་བྲལ་སེང་གེ་མགོན༔ སངས་རྒྱས་སྲས་ནི་གཅིག་པ་སྤྲོས༔
བསྐལ་པ་བཟང་པོ་རབ་གང་ལ༔ སྟོང་ཕྲག་བདུན་གྱི་གདུང་འཕེལ་བས༔ འབྱུང་བའི་སྒྲ་དང་བྲལ་བར་བཟུང༔
རྫོགས་པའི་ཡང་ཐོག་ཐ་མ་མགོན༔ དོན་དགོངས་ཉག་གཅིག་རྣལ་དུ་བཟུང༔ བསྐལ་པ་རྩོད་ལྡན་ཆེན་པོ་ལ༔
བརྒྱ་ཕྲག་དགུ་ཡི་གདུང་འཕེལ་བས༔ འདི་ཚིག་རྩོད་དང་བྲལ་བར་བཟུང༔ དྲན་པ་ཟད་པའི་ཡེ་ཤེས་མགོན༔
སྙིང་པོ་རང་ཚིག་གཅིག་པར་གོ༔ བསྐལ་པ་རྩོད་དང་ལྡན་པ་ལ༔ བཅུ་ཕྲག་དགུ་ཡི་གདུང་འཛིན་པས༔ ངེས་པའི་
ཕྱག་རྒྱ་དམ་པར་བཟུང༔ དེ་ལྟར་བརྗོད་ཀྱིས་མི་ལངས་པའི༔སངས་རྒྱས་རྣམས་ཀྱི་བྱིན་བརླབས་ལས༔
རང་བྱུང་ཆེན་པོའི་ཡི་གེར་ནི༔ གནས་པའི་ཀ་དག་ཆེན་པོ་ཡི༔ བབས་ལས་འདི་ཀུན་རང་བྱུང་ཤར༔ བྱིན་
བརླབས་རིམ་པར་འདི་ཀུན་ཡང༔ ཐོག་མ་བབས་ལས་རང་བསྟན་ནོ༔ ༈ ཨེ་མ༔ རང་བྱུང་ཆེན་པོའི་ཚིག་
ལས་ཀྱང༔ འདི་ལྟར་ཁྱད་པར་རང་བྱུང་ཚིག༔ བབས་ལས་བྱུང་ཞིང་ཤར་བ་ལས༔ རང་གསལ་ཆོས་རྣམས་
རང་བྱུང་ཚིག༔ ཕྱིས་ནི་འདི་ལྟར་ཡང་དག་གོ༔ རྒྱུད་དང་དེ་ཡི་རང་འགྲེལ་ལོ༔ ལྷ་སྔགས་ལ་སོགས་ཕྱག་རྒྱ་
བཅུ༔དེ་ལས་འདི་ཚིག་ཕྲག་ཡས་སུ༔ སྣང་བ་ཡིན་ནོ་དོན་ལ་སེམས༔ སྣང་མཛད་དོན་ཀུན་རང་རྫོགས་ཏེ༔
ཚིག་ཀུན་བདག་པོར་རང་བྱུང་བས༔ དགོངས་པ་ཉིད་ནི་དང་པོ་ལས༔ ཚིག་རྩོམ་མཁས་པ་འདི་ལས་ནི༔ གྲངས་
ལས་འདས་རྣམས་འབྱུང་བ་ཡིན༔ བདག་འཛིན་བདག་མེད་སྔོན་ཐོག་ལས༔ མཐར་འཛིན་འདོད་པ་དགག་
པའི་ཕྱིར༔ མངོན་སུམ་རྗེས་སུ་དཔག་པ་ཡི༔ གཏན་ཚིགས་ཆ་འཛིན་ཚིག་ཀུན་འབྱུང༔ ཡིད་དཔྱོད་བློ་ཞེན་
དགག་པའི་ཕྱིར༔ ཀུན་རྫོབ་དོན་དམ་གྲངས་ཕྱེ་སོགས༔ ཚིག་ནི་འདི་ཀུན་བྱིན་བརླབས་ལས༔ འདི་ལྟར་རྩོམ་
པའི་དཔའ་བོ་མཁས༔ སེམས་ནི་མཐར་ཞེན་བློ་དགག་ཕྱིར༔ ཕུང་པོ་གྲངས་དང་ཁམས་སོགས་དང༔ བསྟོད་དང་
ཡོད་མེད་ཆོས་དང་ནི༔ ཆོས་མེད་ཇི་ལྟར་རྩི་བ་ཡིཚིག་ཀུན་འདི་ལས་རབ་བརྩོན་ཐོབ༔ འཇིག་རྟེན་མཐུན་འཇུག་
དྲང་བའི་ཕྱིར༔ སྒྲ་དང་རིག་པ་དུ་མ་ཡང༔ འདི་ཡིས་རང་བྱུང་ཚིག་ལས་ཤར༔ ཕྱིར་འགྱུར་ཐེག་པའི་རང་
གྲངས་ཀྱི༔ དབང་པོའི་འཇུག་སྒོ་གསལ་བའི་ཕྱིར༔ རིམ་པའི་འཇུག་སྲོལ་བཅུ་གཅིག་ནི༔ འདི་ཡི་ཡོན་ཏན་
བབས་ལས་སྣང༔ རང་འོད་ཇི་ལྟར་ཡོད་པའི་ཚིག༔ འདི་ལས་སྤྲོས་སོ་ཉེ་བར་བསྡུས༔གྲགས་དང་མ་
གྲགས་ཚིག་བཅུད་ནི༔ འདི་ལས་ཡང་གསང་ཆེན་པོར་ཡང༔ གྱུར་ཏེ་སྣང་བར་འགྱུར་བ་ཡིན༔ ལྷ་མིས་ཇི་ལྟར་
འདོད་པའི་ཚིག༔ སྒོ་དྲུག་ཐོབ་འདོད་རང་བཀོད་ཚིག༔ སྔགས་ལུང་སེམས་དཔའི་ལུང་རབ་སྣང༔ འདི་ལས་
གསང་ཆེན་གནད་དུ་གྲགས༔ དེ་བཞིན་སྐྱེ་འཇིག་བསྟན་བཅོས་དང༔ ཡོད་དང་མེད་སྨྲ་སྡེ་གྲངས་སྤྲོས༔ མཐའ་

གཉིས་རབ་འབྱེད་ཡོད་སྣང་ཕྱིར༔ དྲན་སེམས་ཉིད་ཀྱི་སྡེ་གྲངས་ནི༔ འདི་ཀུན་ལས་བྱུང་སེམས་ཀྱི་ལུང༔ འཇུག་སོ་ཆེན་
པོའི་ཤིང་རྟ་ཡང༔ སྣང་བའི་མཛད་འཕྲོས་ཁ་ལོ་ནི༔ འདི་ཚིག་དམ་པའི་འཁོར་ལོའོ༔ གྲགས་པའི་སྔགས་དང་དེ་
སྤེལ་ཚིག༔ རིམ་པ་མདོ་སྡེ་རང་གྲགས་ཚིག༔ བཀོད་པ་རྣམས་ཀྱི་ཐོག་མར་ནི༔ འདི་ལས་འཕྲོའོ་ཕན་སེམས་
ལྡན༔ ལུང་རྒྱལ་ཐེག་པ་ཀུན་དངོས་སོ༔ གཞི་རྩ་རྩལ་གྱི་ནན་ཏན་ཚིག༔ འདི་ཀུན་རྒྱན་གྱི་རྒྱལ་པོ་ལས༔ ཁ་ལོ་སྒྱུར་
བའི་དཔའ་བོ་ཡིན༔ བྱེད་པའི་ལས་རྒྱལ་དཀྱིལ་འཁོར་འཇུག༔ དཔེ་མེད་པ་ཡི་སྒྲ་ཡིག་ཟེར༔ གྲངས་མཐའ་
འགེགས་བྱེད་སེང་ཕྲུག་གོ༔ བཅོས་མའི་ཡ ང་ཆ་དེ་འཕེལ་བཟུང༔ དཔའ་བར་འགྲོ་བའི་ལས་རྒྱས་སོ༔ མཐོ་
དམན་སྙོམས་པའི་དགེ་འབྲས་ལུང༔ དཔེ་བྲལ་རྣམས་ཀྱི་དང་པོའོ༔ དེ་ལྟར་སྤྲོས་ཚིག་དུ་མ་ཡིས༔ འཁོར་ལོ་
འཛིན་པའི་སྤྲུལ་པའོ༔ མཁའ་གསལ་མཁའ་དག་ཀློང་ཆེན་གྱི༔ སྤྲོས་པ་རྣམས་ཀྱི་ཡང་སྤྲོས་ལས༔ སྐྱེ་སྒོ་
རབ་ཏུ་སྤངས་པ་ཡིས༔ བླ་མེད་འདྲེན་པའི་དང་པོར་བྱུང༔ བདེ་བས་བདེ་བ་འབྱེད་པ་ཡི༔ རིགས་མཐུན་ཀུན་གྱི་
གསང་ཆེན་ཡིན༔ རིགས་ལ་གནས་ཤིང་རིགས་འབྱེད་པའོ༔ གཙོ་བོ་གཙོ་བས་བླང་བའོ༔ ཀ་དང་རྟོགས་དང་
རབ་ཏུ་དགོངས༔ རིམ་པར་རྒྱས་དང་དེ་རྗེས་ནི༔འདི་ལས་རབ་ཏུ་འཕེལ་བ་ཡིན༔ རབ་ཏུ་རྟོགས་ཕྱིར་
དཀྱིལ་འཁོར་ནི༔ དམ་པ་རྣམས་ནི་འདི་ལས་སྤྲུལ༔ཐམས་ཅད་ལས་ཀྱི་མཐའ་རྒྱས་ཀྱང༔ འདི་ལས་རབ་ཏུ་ཡང་
འཕེལ་ལོ༔ འདི་ཚིག་བྱིན་རླབས་བརྒྱུད་པ་ཡང༔ རབ་ཏུ་འཕེལ་ཕྱིར་འབྱུང་བའོ༔ ༈ ཨེ་མ་ཧོ༔ འདི་ལྟར་ཡང་
གསང་དོན་ཉིད་ལ༔ འཇུག་པར་འདོད་པའི་སྐལ་པ་རབ༔ སྔོན་དུ་ལས་ངག་ཡིད་རྣམས་ཀྱི༔ མངོན་པར་ཞེན་པ་
བཟློག་པའི་ཕྱིར༔ སྔོན་དུ་སྤྱོད་པ་བརྩམ་པར་བྱ༔ ལུས་ནི་རྒྱུག་དང་ཉལ་བ་དང༔ ལངས་དང་ཡན་ལག་བསྐྱོད་པ་
དང༔ སྐོར་བ་དང་ནི་ཕྱག་བྱ་དང༔ ཡན་ལག་སྐོར་དང་མགོ་སྒྲིལ་དང༔ ཇི་ལྟར་དྲན་པའི་ལས་རྣམས་དང༔ གར་
དང་ཕྱག་རྒྱ་བསྒྱུར་བ་དང༔ ཇི་ལྟར་དམིགས་པའི་ལས་རྣམས་བྱ༔ འདི་ལྟར་སུ་ཡིས་བྱས་པའི་མི༔ ལུས་ཀྱི་
མངོན་ཞེན་རང་བཅད་ནས༔ ལུས་ཀུན་རུ་ཤན་ཕྱེད་པར་ནི༔ འདི་ཡིས་འགྱུར་རོ་སྤྲུལ་པའི་སྐུ༔ དེ་འདས་ངག་གི་
སྤྱོད་པ་བརྩམ༔ སྔགས་དང་ཁ་ཏོན་ཆོས་ཀྱི་སྒྲ༔ ཡོད་དང་མེད་དང་སྣང་བ་དང༔ ཡིད་དཔྱོད་ཚིག་ནི་སྣ་ཚོགས་
བརྗོད༔ བྱོལ་སོང་སྣ་ཚོགས་བརྡ་སྐད་དང༔ སྐད་ནི་རྣམ་པ་སྣ་ཚོགས་པ༔ འདི་ལྟར་སུ་ཡིས་བྱས་པའི་མི༔ ངག་
གི་མངོན་ཞེན་རང་ཆོད་ནས༔ འཁོར་འདས་རུ་ཤན་འདིས་ཕྱེད་དོ༔ དེ་འདས་ཉིད་ཀྱི་འོག་ཏུ་ཡང༔སེམས་ཀྱི་
སྤྱོད་པ་བརྩམ་པར་བྱ༔ དགའ་དང་མི་དགའ་བདེ་སྡུག་དང་༔ རྟག་དང་མི་རྟག་ལ་སོགས་པ༔ ལྟ་སྒོམ་སྤྱོད་པའི་
བསམ་པ་དང༔ ཆོས་དང་ཆོས་མིན་ལ་སོགས་དང༔ འདོད་ཆགས་ཞེ་སྡང་གཏི་མུག་དང༔ དགེ་དང་མི་དགེ་ལ་

སོགས་པའི༔ བསམ་སྤྱོད་རྣམ་པ་སྣ་ཚོགས་བྱ༔ འདི་ལྟར་སུ་ཡིས་བྱས་པའི་མི༔ སེམས་ཀྱི་མངོན་ཞེན་རང་ཆོད་ནས༔
འཁོར་འདས་རུ་ཤན་ཕྱེད་པའོ༔ དེ་ལྟར་སྔོན་དུ་འགྲོ་བྱས་ནས༔ མངོན་སུམ་དོན་ལ་བལྟ་བྱའི་ཕྱིར༔ ལུས་དང་ངག་
ཡིད་རབ་ཏུ་གཅུན༔ ལུས་ནི་སེང་གེ་ལྟ་བུ་དང་དྲང་སྲོང་དང་ནི་གླང་ཆེན་ཚུལ༔ འདི་ལས་གཡོ་བར་མ་བྱས་ན༔
སངས་རྒྱས་སུམ་སྟོང་ཉིད་དང་ཡང་༔ སྐལ་པ་དག་ནི་མཉམ་པ་ཡིན༔ ངག་ནི་ཇི་ལྟར་ལྐུགས་པ་བཞིན༔ སུ་དང་
བརྡ་ཙམ་ཉིད་མི་བྱ༔ འདི་ལྟར་སུ་ཡིས་བྱས་པའི་མི༔ སེམས་ཀྱི་འཕྲོ་འདུ་རང་ཆོད་དོ༔ འདི་ལྟར་ལུས་ངག་
སུས་གཅུན་པ༔ ཆོས་ཀྱི་དབྱིངས་ཀྱི་སྣང་བ་ལ༔ འདི་ཡིས་གོམས་པར་འགྱུར་བ་ཡིནཿ༔དེ་ལྟར་ལུས་ལ་སོགས་
པ་ཡི༔ གནད་ཀུན་རབ་ཏུ་གཟིར་བ་ཡིས༔ རིག་པ་ཉིད་དང་མངོན་སུམ་དུ༔ བླ་མའི་ལུང་ལས་ཤེས་པ་ཡིན༔
དབྱིངས་དང་རིག་པའི་ལྟ་སྟངས་ནི༔ སྒྲིབ་བྱེད་བྲལ་བའི་ནམ་མཁའ་ལྟ༔ དབྱིངས་ཀྱི་ནང་དུ་ལུ་གུ་རྒྱུད༔
རྣམ་པར་བཞག་ཅིང་འབྲལ་མི་བྱ༔འདི་ལྟར་སུ་ཡིས་མཐོང་བའི་མི༔ ཐོག་མའི་ཀུན་ཏུ་བཟང་པོ་དང༔ སྐལ་པ་
ཉིད་ནི་མཉམ་པའོ༔ དེ་ནས་ཐིག་ལེ་མཐོང་བ་ཡིན༔ དེ་གཏད་སྣང་བ་གོང་འཕེལ་བས༔ རང་ངོ་མཐོང་ལས་འདི་
ལྟར་རོ༔ ཡར་མཚམས་ལས་ནི་སོར་བཞི་ལས༔ བྲལ་བའི་སྐྱེས་བུ་སྐལ་བཟང་པ༔འཁོར་བར་འཇུག་པ་ག་
ལ་སྲིད༔ གྲུ་ཆད་རྣམ་པ་གང་སྣང་བ༔ སྤྲུལ་པའི་ཡོན་ཏན་འདི་ཡིས་འགྲུབ༔ མཐོང་བའི་ཡུལ་ཙམ་གང་སྣང་བ༔
ཚོམ་བུ་ལ་ནི་དེ་བཞིན་ནོ༔ ཕྱིར་སྣང་འགགས་པ་གང་ཡིན་པ༔ སྐད་ཅིག་མ་ནི་བཅུ་དྲུག་ལ༔ འདི་ཡང་དེ་ལྟར་
འགྱུར་བའོ༔ མ་སྨིན་ལ་སོགསཐིག་ལེ་དང་༔ དེ་བཞིན་སྐུ་ལ་ཐུག་གི་བར༔ དྲུག་དང་བཅུ་དང་ལྔ་གསུམ་ལ༔
གདོན་མི་ཟ་སྟེ་ལོངས་སྐུར་རོ༔ ནང་ལུས་ཟད་པའི་སར་ཕྱིན་ཚེ༔ སོར་མོ་ལ་སོགས་དེ་བཞིན་སྣང༔ འདི་
གཏད་འབྱུང་བ་རང་དེངས་སོ༔ སྐྱེ་དང་འཇུག་པའི་ཁྱད་པར་གྱིས༔ ཆོས་ཀུན་ཟད་པའི་རང་ས་ལ༔ ཅི་ཡང་
འཛིན་པ་མེད་པར་ནི༔ གནས་པ་ཡིན་ནོ་སྤྲུལ་པའི་སྐུ༔ འདི་ནི་འཇུག་པའི་ཤུགས་ཀྱིས་དབང་༔ སྐྱེ་བའི་རང་
དབང་སུས་ཐོབ་པ༔ དེ་ཡང་དེ་ལ་གཏད་ནས་ནི༔ ཡང་དུས་འདི་ལྟར་བྱས་པ་ན༔ སྣང་བའི་རང་སྒྲ་སིལ་སྐད་དེ༔
སྔོན་དུ་ལོག་སྟེ་འཁྲུལ་པར་སྣང༔ འདིས་ནི་སེམསཅན་དོན་ཀུན་བྱེད༔ རིག་པ་མཉམ་པར་གཅིག་པའི་ཕྱིར༔ སྟོང་
ཕྲག་གསུམ་རྣམས་སེམས་ཅན་གྱི༔ འཕོ་བ་ཆེན་པོ་འདིས་འགྲུབ་བོ༔ དེ་བཞིན་རིམ་དང་གཅིག་ཅར་གྱི༔ ལུས་
ནི་འདི་ཡིས་འགྲུབ་པ་ཡིན༔ དེ་ཀུན་ལུས་ཟད་མཚན་ལས་གྲོལ༔ འདི་ཀུན་འབྲས་བུ་ངེས་པ་ཡིས༔ ས་
མཆོག་དཀྱིལ་འཁོར་ཆེན་པོ་འགྲུབ༔ འདི་ལྟར་ཐབས་ལས་ཡང་དག་བྱུང་༔ སངས་རྒྱས་འགྲུབ་པར་འདོད་པའི་
མིས༔ འདི་ཐབས་ལྡན་ན་དེ་བཞིན་ནོ༔ གཞན་སྤྱོད་སྙེམས་བྱེད་ཉིད་ཡིན་པསདངོས་པོ་མཐོང་བ་མ་ཡིན་ནོ༔ དེ་

ཕྱིར་འདི་ཀུན་དཀོན་པའི་ཚིག༔ རྟག་ཏུ་རིན་ཆེན་གཏེར་འདི་ལྟོས༔ འདི་ལྟར་ཟད་པ་ལ་སྤྱོད་ན༔ འདིས་ནི་
སངས་རྒྱས་སྟོང་ཕྲག་གསུམ༔ འདི་ཡིས་ལེགས་པར་ཞལ་མཐོང་ཡིན༔ འདི་ཚིག་གསང་བ་ཉིད་ལས་བྱུང༔ སྐྱེས་བུ་
རྣམས་ཀྱིས་འདི་ལྟར་བྱ༔ གསང་ཆེན་ཡང་གསང་དམ་པའོ༔ ༈ ཨེ་མ༔ འདི་ལྟར་འབྱུང་འདོད་སྐྱེས་བུ་གང༔
ཐབས་ཀྱི་ཡན་ལག་འདི་ལྟ་བུ༔ རྣམ་པ་སྣ་ཚོགས་ཉིད་ལ་ནི༔འདི་ལྟར་དེ་ཡི་སྔོན་དུ་སྦྱངས༔ སེམས་ཀྱིས་རིམ་
པ་ཅི་སྦྱངས་པ༔ འདིས་ནི་མི་རྟག་སེམས་ལ་འབྱོར༔ ཇི་ལྟར་སྒྲ་ཡི་རྣལ་འབྱོར་པས༔ ས་ཆུ་མེ་རླུང་འབྱུང་བ་
བཞི༔ སྒྲ་དོན་རྣམས་ལ་གོམས་པ་ཡིས༔ རིགས་དྲུག་རྣམས་ཀྱི་རང་སྐད་ཀྱིས༔ ངོན་ཤེས་འཆར་བ་འདིས་འགྲུབ་
བོ༔ཞག་རིམ་དུས་ནི་རྣམ་དྲུག་གིས༔ འདི་ཡི་སྐད་ཀུན་རང་དུས་ཤེས༔ འགྲུབ་པ་མེད་པར་སུས་ཤེས་པ༔ མ་
འོངས་ད་ལྟ་འདས་པ་ཡི༔ སེམས་རྒྱུད་ཇི་ལྟར་ཤེས་པར་འགྱུར༔ གཞན་གྱི་དོན་བྱེད་སྤྲུལ་པ་པོས༔ འདི་ལ་
སྔོན་དུ་མ་སྦྱངས་ན༔ སྤྲུལ་པའི་ས་བོན་འཇོག་པར་ནི༔ ནུས་པ་ཉིད་ནི་མི་ཐོབ་བོ༔ དེས་ན་འབྱུང་བའི་སྒྲ་ལ་
བསླབ༔ བྱ་བྱེད་ཞེན་པ་བཟློག་པའི་ཕྱིར༔ ལག་ནི་བྱ་བྱེད་སྣ་ཚོགས་བྱ༔ དེ་བཞིན་འདུས་བྱས་རྣམ་པ་ཡིས༔ དབང་
པོའི་མངོན་ཞེན་བཟློག་པ་སྟེ༔ ཡུལ་རྣམས་གོམས་པའི་གནད་ཀྱིས་སྦྱང༔ ཇི་ལྟར་གཉིད་དང་རྨི་ལམ་གྱི༔ དུས་
བཞི་འབྱུང་བ་གནད་ཀྱིས་དབྱེ༔ ཚད་ནི་གནད་ལ་ཕེབས་པས་བཟུང་༔ ཐིག་ལེ་ཕྱི་ནང་བསླབ་བྱའི་ཕྱིར༔ གང་
ཟག་རྣམ་པ་གཉིས་དོན་བྱ༔ བཅོས་མ་འདུས་བྱས་སྒོམ་པ་ཡིས༔ དང་པོ་སེམས་ཡེངས་ཞེན་པ་དགག༔ འབྲས་
བུ་ཅིག་ཅར་མ་ཡིན་པས༔ སྣང་བ་རིམ་གྱིས་གོམས་པར་བྱ༔ མིག་སྨན་ལ་སོགས་སྒོ་ལྔ་ཡི༔ སྨན་གྱི་རིམ་པ་
སྦྱར་བར་བྱ༔ འདི་ཀུན་གསང་བའི་ཐབས་ཡིན་ནོ༔ ལམ་གྱི་རྟགས་ནི་ལུས་ལ་ནི༔ མངོན་པར་ཕྱི་རོལ་སྣང་གྱུར་
པའི༔ སྨན་ཉིད་ཀྱང་ནི་དེ་བཞིན་ནོ༔ འདི་ཀུན་འཇིག་རྟེན་དྲང་དོན་དུ༔ སྐལ་པ་ཅན་གྱི་སྤྱོད་ཡུལ་ལོ༔ འདི་ཡི་
ཐབས་ནི་སྣ་ཚོགས་པས༔ གཞན་གྱི་འདོད་ཞེན་མཐའ་དགག་ཕྱིར༔ རབ་ཏུ་གསང་བར་བྱུང་བའོ༔ ཁམས་ལ་
བསླབ་པའི་ཐབས་ཡོད་པས༔ དྲན་རྫོགས་ཕྱག་རྒྱའི་ངང་དུ་སྦྱོར༔ དབང་པོའི་ཞེན་པ་བཟློག་པའི་ཕྱིར༔ ཀརྨ་
རཀྴ་གྷི་ཧཾ་ཏི༔ ཕུང་པོའི་ཞེན་པ་བཟློག་པའི་ཕྱིར༔ བྷེ་ག་ར་ན་སོ་གད་གླིང༔ ཡུལ་ཀུན་ཞེན་པ་བཟློག་པའི་
ཕྱིར༔པུ་ཀཱ་རི་ལ་བྷ་དྷུ་ཏྲི༔ སེམས་ཀྱི་དངོས་པོ་སྐྱུར་བའི་ཕྱིར༔ རཾ་པ་ཀ་ལ་ས་མི་ཁྱེ༔ བྱུང་ཚོར་གནས་སུ་
གཅད་པའི་ཕྱིར༔ མ་ཏང་ཕ་ཕེར་ར་སྨྲི་ཏི༔ འདུས་ཚོགས་སྣང་བ་ངོས་གཟུང་ཕྱིར༔ ཁ་ཊ་རེ་ཀ་ས་མིག་རླུང་༔
རིག་པ་བཙོན་རར་གཞུག་པའི་ཕྱིར༔ ཨ་ཀེ་ར་ན་བྷེ་ཙཀྲ་ཤ༔ འཁྲུལ་པའི་རང་རྒྱུད་ཁུངས་གཅད་ཕྱིར༔ ཡ་རི་མུ་
ཌ་སགླུ་ལི༔ རིགས་དྲུག་རིམ་གྱིས་བསྒྲལ་བའི་ཕྱིར༔ ཡ་སིང་ར་རླུང་པ་ལ་ཡཱ༔ འཁོར་བ་དོང་ནས་གདོན་པའི་ཕྱིར༔

མ་མ་ཀོ་ལིང་སཱ་མཱ་ཏཿ༔ ཆོས་ཅན་ཐུར་དུ་གཞུག་པའི་ཕྱིར༔ གྷ་རིང་ཡྀ་པ་རི་མང་ཏི༔ རོལ་པའི་བྱུང་ཁུངས་སྤུར་
བའི་ཕྱིར༔ བུ་ག་སིང་ཧ་པ་གྷ་ལ༔ ཞེན་པའི་ཕྲེང་ཐག་གཅད་པའི་ཕྱིར༔ ར་མི་པི་པཱི་ཁེ་ཏ་པ༔ ལུག་རྒྱུད་ཨར་ལ་གཏད་
པའི་ཕྱིར༔ བི་ཁུ་མ་ལ་པ་ཏཾ་ཀི༔ ལྷ་ཡི་ཕྱག་རྒྱ་བལྟ་བའི་ཕྱིར༔ ས་མཱ་ཉི་ཝ་དྷེ་ར་པ༔ ལྟ་སྒོམ་ལོག་པ་དག་བྱའི་
ཕྱིར༔ བཛྲ་ས་ཏྭ་ཌི་ཎྷོ་མེ༔ ས་ལམ་དུས་གཅིག་གཅད་པའི་ཕྱིར༔ གྷེ་བ་སུ་གྷར་རྣ་མ་ཡཻ༔ ཡིད་དཔྱོད་ལྟ་བ་
ཁུངས་གཅད་ཕྱིར༔ དྷརྨཱ་པ་ཏི་ས་གྷུ་ལཱི༔ སྐུ་གསུམ་ལམ་དུ་བསླང་བའི་ཕྱིར༔ རསྨི་ས་མཱ་ཁ་རྒད་ཚེ༔ སྣང་བ་
དངོས་སུ་བླང་བའི་ཕྱིར༔རུ་པ་ས་མི་མི་ཏ་ལཾ༔ སྒྲ་ཡི་ཞེན་པ་མཐའ་གཅད་ཕྱིར༔ ང་ཏིག་པ་ཡང་ཀ་ལི་སྭ༔ བསམ་
གཏན་ཆེན་པོའི་ས་ནོན་ཕྱིར༔ ག་ཚ་པ་ལ་ས་ཨི་ཊཾ༔ ཕྲིན་ལས་མཐའ་རུ་དབྱུང་བའི་ཕྱིར༔ ཀརྨ་ཨེ་ཀ་ཨ་ནུ་སཱ༔
སངས་རྒྱས་མངོན་ཞེན་བཟློག་པའི་ཕྱིར༔སངས་ཏྲི་མ་མཀརྨཱ་ཏཿ རྒྱལ་སྲས་རྣམས་ཀྱི་གནས་བཙལ་ཕྱིར༔ ང་ལ་ཁེ་པ་
ཀི་ལི་ས༔ འདི་ཀུན་རང་ཤུགས་ཚིག་ཏུ་བྱུང༔ ༈ ཨེ་མ་ཧོ༔ བཅོམ་པ་དང་ནི་ལྡན་པ་དང༔ འདས་པ་ཡང་དག་
ལམ་ཡིན་ནོ༔ འདི་ཚིག་ལམ་མིན་གདམས་པ་ཡིན༔ བསྟན་ཞིང་བཤད་མེད་བརྗོད་མ་ཡིན༔ གསུངས་པ་མ་ཡིན་
བྱིན་རླབས་ཡིན༔ བྲིས་ཤིང་བཀོད་མེད་རང་བྱུང་ཡིན༔ གནས་དང་དུས་མེད་སྔོན་ཐོག་ཡིནཿཆོས་མེད་སྙིང་པོ་
ཐུགས་གསང་ཡིན༔ སུས་ཀྱང་ཉན་མེད་རང་ཤར་ཡིན༔ ཐོས་པ་མེད་ཅིང་རང་བསྒྲགས་ཡིན༔ བྱས་པ་འདི་ཀུན་མ་
ཡིན་ཚིག༔ འདི་ཡོད་འགྲོ་བ་སངས་རྒྱས་ཡིན༔ ཕ་རོལ་མཐོང་བའི་གསང་ཆེན་མ༔ སེམས་ཡོད་མ་ཡིན་སྤྲུལ་པ་
ཡིན༔ འཁོར་བའི་སྤྱི་མདུད་གྲོལ་བའོ༔ ཤེས་བྱ་མ་ཡིན་ལམ་སྣ་ཐག༔ སྟོང་པ་མ་ཡིན་མངོན་སུམ་ཡུལ༔ ཡོད་
མེད་མ་ཡིན་ཐབས་གསང་བ༔ ལྷ་མེད་འདི་ལ་སྔགས་ཡོད་མིན༔ ཕ་རོལ་ཕྱིན་པ་དྲུག་གི་གཞི༔ བསྙེན་གནས་འ
སོགས་འདི་ཚུལ་ལོ༔ དེ་བཞིན་དུ་ཡང་བྱེ་བྲག་སྨྲ༔ དོན་དམ་ཀུན་རྫོབ་གཟུགས་ཀྱིས་སོ༔ རྒྱུད་ཀྱི་རྩ་བ་འདི་ཉིད་རང
ལྷ་ཡི་རྣལ་འབྱོར་འདི་སྔགས་ཡིནཿལུང་ཆེན་རྣམས་ཀྱི་དམ་པ་འདི༔ ཆོས་རྣམས་རོ་གཅིག་འདྲེས་པའི་རྟེན༔ སྐུ་
གསུང་ཐུགས་ཀྱི་དབྱེ་བའོ༔ བླ་མེད་འཁོར་ལོ་བསྐོར་བའི་གནས༔ དབང་པོ་རྣམས་ཀྱི་དམིགས་གཏད་ཡིན༔
ཤེས་རབ་རྣམས་ཀྱི་རྟོགས་པའི་གནས༔ སྐུ་གསུམ་ལམ་དུ་སློང་བའི་རྟེན༔ ཐིག་ལེ་མངོན་དུ་འབྱིན་པའི་མིག༔ ཐར་
པའི་སྐས་ཀུན་སློང་བར་བྱེད༔ ལམ་དུ་འཇུག་པའི་ས་མཁན་ཡིན༔ སྐལ་ལྡན་འཛིན་པའི་ལྕགས་ཀྱུར་སྣང༔
ཆོས་སྐུ་རང་འཇོག་གནས་ལུགས་ཡིན༔ སངས་རྒྱས་ཀུན་གྱི་ཕྱག་བྱེད་གནས༔ ཡུལརྣམས་གཅོད་པའི་རལ་གྲིར་
སྣང་༔ གྲོལ་བ་རྣམས་ནི་འདི་ཉིད་ལ༔ རྣམ་པར་བརྟེན་ནས་གྲོལ་བའོ༔ སངས་རྒྱས་ཐམས་ཅད་ཀྱི་སྲས་གཅིག་པོ༔

བསྟན་པ་རྣམས་ཀྱི་བཙས་སུ་རང་བྱུང་བ༔ རང་བྱུང་གི་ཡི་གེ་ཆེན་པོར་བསྐལ་པ་ཀུན་གྱི་ཐོག་མར་རང་བྱུང་བ༔
བྱིན་བརླབས་ལས་རང་བཀོད་པ༔ སྤྲུལ་པ་སྐུ་ཡི་ས་བོན་འཕེལ་བར་བྱེད་པ༔ རབ་ཏུ་དཀོན་པའི་ཚིག་རྫོགས་
སོ༔ སཱ་མཱ་ཡཱ རྒྱ་རྒྱ་རྒྱ༔ཤོ་ལོ་ཀ་ཉིས་བརྒྱ་དང་ཕྱེད་དང་བརྒྱད་བཞུགས་སོ༔

གསེར་ཡིག་ཅན།
༄༅ ༔ཨོཾ་ཨཱཿཧཱུྃ༔ ཨཱོྃ་ཧཱུྃ་ལྱཾ་ཏཱཾ༔ ཨཱོྃ་ཧཱུྃ་ཏྲཾ་ཧྲི༔ཨཱ༔ བཏགས་པས་གྲོལ་བར་བསྟན་པ་བུ་གཅིག་གི་
གསང་འགྲེལ་སློབ་དཔོན་དགའ་རབ་རྡོ་རྗེས་
མཛད་པ་བཞུགས་སོ།
རྒྱ་ཡིས་སྲུངས་ཤིག༔ རྒྱ་རྒྱ་རྒྱ༔ ༔
༄༅། ། ། །རྒྱ་གར་སྐད་དུ། བུད་དྷ་སརྦ་པུ་ཏྲ་ཨེ་ཀཿ གུ་ཡ་པུ་རི་སཾ་ཏན་ཏྲ་ཨཎྱ་ཀ་ལ་བྷེ་ཤ་ནཱ་མཿ༔
བོད་སྐད་དུ། སངས་རྒྱས་ཐམས་ཅད་ཀྱི་སྲས་གཅིག་པོ། གསང་བ་སྤྱོད་པ་ས་བོན་གྱི་རྒྱུད་ཀྱི་དོན་གསལ་བར་
བསྟན་པ་ཞེས་བྱ་བ། བཅོམ་ལྡན་འདས་བྱ་བྲལ་ཀློང་ཆེན་ཀ་ནས་དག་པ་ཉིད་ལ་ཕྱག་འཚལ་ལོ། །ཡེ་ནས་སྙིང་
པོའི་བཅུད་བསྡུས་པའི། །སངས་རྒྱས་བྱེ་བ་དུང་ཕྱུར་གྱི། །ཐུགས་ཀྱི་དགོངས་པ་དག་པའི་རྒྱུད། །ནམ་མཁའ་
ཉི་ཟླ་ལྟ་བུ་ལ། །དགོངས་པ་རང་གསལ་ཛོ་ཀི་བདག །བླ་མ་ནོར་བུ་འགྲོ་བའི་མགོན། །བྱ་རྩོལ་བྲལ་བའི་གསུང་
ལ་འདུད། །རང་བྱུང་ཕྲལ་ཆོག་བསྟན་པའི་བཙས། །གསང་སྙིང་ཉི་མ་སྣང་བྱེད་ཀྱི། །གསང་འགྲེལ་འབྲི་ཡིས་
གུས་པས་ཆོངས། །སངས་རྒྱས་ཐམས་ཅད་ཀྱི་སྲས་གཅིག་པོའི་རྒྱུད་འདི་ལ་སྤྱི་དོན་བདུན་གྱིས་བསྟན་ཏེ། ལེའུ་
དང་པོས་རྒྱུད་ཆེ་བའི་ཡོན་ཏན་བསྟན་པ་དང་། ལེའུ་གཉིས་པས་རྒྱུད་འདིས་སངས་རྒྱས་ཀྱི་གདུང་ཇི་ལྟར་སྤེལ་
བ་བསྟན་པ་དང༌། ལེའུ་གསུམ་པས་ཕྱིས་ཇི་ལྟར་འབྱུང་བར་བསྟན་པ་དང༌། ལེའུ་བཞི་པས་ཚེ་འདིར་བསྒོམ་ཞིང་
ཉམས་རྟོགས་མཐར་ཕྱིན་ཏེ་ཟག་པ་མེད་པར་བསྟན་པ་དང༌། ལེའུ་ལྔ་པས་འགྲོ་བའི་དོན་དུ་ཐུན་མོང་གི་ལས་
བསྟན་པ་དང༌། ལེའུ་དྲུག་པས་བཏགས་པས་གྲོལ་བའི་སྙིང་པོ་བསྟན་པ་དང༌། ལེའུ་བདུན་པས་རྒྱུད་འདི་འདུས་
མ་བྱས་པར་བསྟན་པའོ། །དེ་ནས་ལེའུ་དང་པོ་འགྲོལ་ཏེ། དྲན་པ་ཀུན་གྱི་ཐོག་མ་ཡི། །ཞེས་པའི་དོན་ནི། དྲན་
པ་ཞེས་པ་མི་དྲན་དགུ་དྲན་འདིའོ། །ཀུན་གྱི་ཞེས་པ་མི་རིག་དགུ་རིག་རྣམས་སོ། །ཐོག་མའི་ཞེས་པ་རྟོགས་ཏེ་
སངས་རྒྱས་མེད། མ་རྟོགས་ཏེ་འཁོར་བ་མེད་དེ་དོན་ལས་ཕྱོགས་སུ་མ་ལྷུང་བའོ། །དངོས་མཛད་སངས་རྒྱས་
ཐོག་མ་ལ། །ཞེས་པའི་དོན་ནི། དངོས་མཛད་ཅེས་པ་ངོ་བོ་ཀ་དག་དངོས་ཀྱིས་མཛད། རང་བཞིན་ལྷུན་གྲུབ་
དངོས་ཀྱིས་མཛད། ཐུགས་རྗེ་ཀུན་ཁྱབ་དངོས་ཀྱིས་མཛད་དོ། །སངས་རྒྱས་ཞེས་པ། ངོ་བོ་ལ་གཟུང་ཡུལ་

སངས་ཏེ་ཐིག་ལེར་རྒྱས། རང་བཞིན་ལ་སྒྲིབ་གཡོགས་སངས་ཏེ་སྐུ་རུ་རྒྱས། ཐུགས་རྗེ་ལ་ཕྱོགས་རིས་སངས་
ཏེ་མཁྱེན་པར་རྒྱས། ཐོག་མ་ཞེས་པ། གནས། སྟོན་པ། འཁོར་དང༌། བསྟན་པ། དུས་དང་ལྔའོ། །གནས་ཀྱི་
ཐོག་མ་ཆོས་སྐུའི་གནས་ཆོས་ཀྱི་དབྱིངས། ལོངས་སྐུའི་གནས་རྣམ་དག་འཐུག་པོ་བཀོད་པའི་ཞིང༌། སྤྲུལ་སྐུའི་
གནས་ཐ་དད་མ་ངེས་ཏེ་ཀུན་ཁྱབ་བོ། །སྟོན་པའི་ཐོག་མ་ཀུན་ཏུ་བཟང་པོ། ལོངས་སྐུའི་སྟོན་པ་རྣམ་པར་སྣང་
མཛད་གངས་ཆེན་མཚོ། སྤྲུལ་སྐུའི་སྟོན་པ་རྡོ་རྗེ་འཆང་ངོ༌། །འཁོར་གྱི་ཐོག་མ་ཆོས་སྐུའི་འཁོར་དྲན་རིག ལོངས་
སྐུའི་འཁོར་ཞི་ཁྲོ། སྤྲུལ་སྐུའི་འཁོར་སངས་རྒྱས་སྟོང་རྩ་གཉིས། བསྟན་པའི་ཐོག་མ་ཆོས་སྐུའི་བསྟན་པ་ཆོས་
ཉིད་མཐའ་བྲལ། ལོངས་སྐུའི་བསྟན་པ་ཆོས་ཉིད་རང་སྒྲ་སངས་རྒྱས་སྲས་གཅིག་པོ། སྤྲུལ་སྐུའི་བསྟན་པ་སྒྲ་
ཐལ་འགྱུར་རྩ་བའི་རྒྱུད། དུས་ཀྱི་ཐོག་མ་ཆོས་སྐུའི་དུས་འདས་པ། ལོངས་སྐུའི་དུས་ད་ལྟ། སྤྲུལ་སྐུའི་དུས་མ་
འོངས་པ། དང་པོ་ཉིད་དུ་ཕྱག་འཚལ་ལོ། །ཞེས་པའི་དོན་ནི། དང་པོ་ཞེས་པས་ཐོག་མ་ལྔ་ལ། ཉིད་དུ་ཞེས་པ་
འཁྲུལ་མ་མྱོངས་པ་ལ། ཕྱག་འཚལ་ལོ་ཞེས་པ་དང་པོ་རྡོ་རྗེ་འཆང་གིས་ཡེ་ཕྱག་ཏུ་བཙལ། དེ་ནས་སངས་རྒྱས་
རྣམས་ཀྱིས་རིམ་པ་བཞིན་གྱིས་ཕྱག་མཛད། ད་ལྟ་ཛོ་ཀི་བདག་ཡེ་ཤེས་འཁྲུལ་མ་མྱོང་བའི་རྒྱུད་བསྟན་པའི་བུ་
གཅིག་ལ། ལུས་ངག་ཡིད་གསུམ་ཕྱག་འཚལ་ལོ། །སྨིན་པར་མཛད་དུ་གསོལ། གྲོལ་བར་མཛད་དུ་གསོལ།
གང་བར་མཛད་དུ་གསོལ། ཆེར་འཕེལ་བར་མཛད་དུ་གསོལ། རྒྱས་པར་མཛད་དུ་གསོལ། ཞེས་པའོ། །འདི་
སྐད་བདག་ལ་སོགས་པ་ཡི། །ཞེས་པའི་དོན་ནི། འདི་སྐད་ཅེས་པ་ཆོས་ཉིད་ཀྱི་རང་སྒྲ། བདག་ལ་ཞེས་པ།
ཀུན་ཏུ་བཟང་པོ། རྣམ་པར་སྣང་མཛད་གངས་ཆེན་མཚོའོ། །རྡོ་རྗེ་འཆང་ངོ་། །ལ་སོགས་ཞེས་པ། གོང་མ་
གསུམ་པོ་མཐའ་མེད་བརྗོད་ལས་འདས་པའོ། །སངས་རྒྱས་བྱེ་བ་དུང་ཕྱུར་གྱིས། །ཞེས་པའི་དོན་ནི། སངས་
རྒྱས་ཞེས་པ་གཟུང་འཛིན་སངས་ནས་ཀ་དག་ཏུ་རྒྱས་པའོ། །བྱེ་བ་དུང་ཕྱུར་གྱིས་ཞེས་པ་གྲངས་སོ། །གོང་གིས་
སོགས་ཀྱི་སྡེ་ཚན་ནོ། །དགོངས་པ་ཉིད་དང་གྲངས་མེད་པར། །ཞེས་པའི་དོན་ནི། དགོངས་པ་ཞེས་པ་སངས་
རྒྱས་ཐམས་ཅད་ཀྱི། ཉིད་དང་ཞེས་པ་རྒྱུད། གྲངས་མེད་པར་ཞེས་པ་བསྐལ་པའོ། །ཐུགས་ཀྱི་སྙིང་པོ་ཇི་ལྟ་
བར། །ཞེས་པའི་དོན་ནི། ཐུགས་ཀྱི་ཞེས་པ་སངས་རྒྱས་ཐམས་ཅད་ཀྱི། སྙིང་པོ་ཞེས་པ་རྒྱུད་འདི། ཇི་ལྟ་བར་
ཞེས་པ་འདས་མ་འོངས་གསུམ་དག་ཏུ། གསུངས་ཤིང་བསྟན་པའི་དུས་ཅིག་ན། །ཞེས་པའི་དོན་ནི། གསུངས་
ཤིང་ཞེས་པ་ཆོས་ཉིད་ཀྱི་སྒྲ་རང་བྱུང་དུ་བསྟན་པའི་ཞེས་པ་རིག་པའི་རང་བཞིན་ལུ་གུ་རྒྱུད་དུ། དུས་ཅིག་ན་ཞེས་
པ་ཆོད་ཉིད་རྣམ་པར་དག་པའི། མྱ་ངན་འདས་པའི་ཐོག་མར་ནི། །ཞེས་པའི་དོན་ནི། མྱ་ངན་ཞེས་པ་འཁོར་

བའི་སྡུག་བསྔལ། འདས་པའི་ཞེས་བྱ་བ་སངས་རྒྱས་ཀྱི་བདེ་བ། ཐོག་མར་ནི་ཞེས་པ་བདེ་སྡུག་གཉིས་ཀྱིས།
འདི་ནི་ཉག་གཅིག་རྣལ་མ་ཡི། །ཞེས་པའི་དོན་ནི། འདི་ནི་ཞེས་པ་རང་བབས་ཀྱི་རྒྱུད། ཉག་གཅིག་ནི་ཐིག་ལེ།
རྣལ་མ་ཞེས་པ་མ་བཅོས་པའོ། །དོན་གྱི་ས་བོན་རྣམས་སུ་ནི། །ཞེས་པའི་དོན་ནི། དོན་གྱི་ཞེས་པ་ཡང་དག་པའི།
ས་བོན་ནི་སངས་རྒྱས་པར་བྱེད་པའི། རྣམས་སུ་ནི་ཞེས་ཐམས་ཅད་དུ། ངེས་པའི་སྙིང་པོ་ཉིད་དུ་ཡང༌། །ཞེས་
པའི་དོན་ནི། ངེས་པའི་ཞེས་པ་སངས་རྒྱ་བར། སྙིང་པོ་ནི་ཆོས་ཐམས་ཅད་ཀྱི། ཉིད་དུ་ཡང་ཞེས་པ་བསྟན་པ་
ཐམས་ཅད་ཀྱིས་བུ་གཅིག་པོའི་རྒྱུད་འདི། གསུངས་སོ་བསྟན་ཏོ་བཤད་པ་ནི། །ཞེས་པའི་དོན་ནི། གསུངས་སོ་
ནི་ཆོས་ཉིད་ཀྱི་སྒྲ་རང་བྱུང་དུ། བསྟན་ཏོ་ནི་སྐུ་དང་གསུང་དང་ཐུགས་ཡེ་ཤེས་རང་ཤར་དུ། བཤད་པ་ནི་ཞེས་པ་
བྱིན་རླབས་རང་བབས་སུ། བསྟན་པའི་གསུང་ནི་རྒྱ་མཚོ་ཀུན། །ཞེས་པའི་དོན་ནི། བསྟན་པའི་ཞེས་པ་སངས་
རྒྱས་ཐམས་ཅད་ཀྱི། གསུང་ནི་ཞེས་པ་འདུལ་བ་མདོ་སྡེ་མངོན་པ་མདོར་ན་ཐེག་པ་དགུའི་ཆོས་བསམ་ལས་
འདས་པའོ། །རྒྱ་མཚོ་ཀུན་ཞེས་པ་གོང་མའི་གསུང་མཐའ་མེད་བརྗོད་ལས་འདས་པའོ། །ལ་ལ་གནས་སྐབས་
ཡུལ་དོན་དུ། །ཞེས་པའི་དོན་ནི། ལ་ལ་ཞེས་པ་ཆོས། གནས་སྐབས་ཞེས་པ་སེམས་ཀྱི་སྐྱིད་སྡུག ཡུལ་དོན་དུ་
ཞེས་པ་ཁམས་གསུམ་སེམས་ཅན་གྱི་དོན་དུ་གསུངས་སོ། །ལ་ལ་མ་འོངས་འཇུག་དོན་ཡིན། །ཞེས་པའི་དོན་
ནི། ལ་ལ་ཞེས་པ་ཆོས། མ་འོངས་ཞེས་པ་ཕྱིས། འཇུག་དོན་ཡིན་ཞེས་པ་སེམས་ཅན་རྣམས་ཆོས་ལ་འཛུད་པའི་
དོན་དུ་གསུངས་སོ། །ལ་ལ་འདི་དོན་ཐ་དད་ཉིད། །ཅེས་པའི་དོན་ནི། ལ་ལ་ཞེས་པ་ཆོས། འདུལ་དོན་ཞེས་བློ་
ཆེ་ཆུང་གི་སེམས་ཅན། ཐ་དད་ཉིད་ཅེས་པ་ཐེག་པའི་མཐོ་དམན། སྙིང་གི་སྙིང་པོ་ཚིག་འགའ་ལས། །ཞེས་པའི་
དོན་ནི། སྙིང་གི་ཞེས་པ་ཆོས་ཐམས་ཅད་ཀྱི། སྙིང་པོ་ཞེས་པ་ཡང་གསང་བླ་མེད་སྙིང་ཐིག་གི ཚིག་འགའ་ལས་
ཞེས་པ་རྒྱུད་ལུང་ཐམས་ཅད་དུ་གསུངས་ཀྱང་འཐོར་ཏེ་གོ་དཀའ། ཀུན་གྱིས་གྲུབ་པ་མ་ཡིན་ནོ། །ཞེས་པའི་
དོན་ནི། ཀུན་གྱིས་ཞེས་པ་ཐེག་པ་ཐུན་མོང་པའི་ཆོས། གྲུབ་པ་ཞེས་པ་སངས་རྒྱས་ཀྱི། མ་ཡིན་ནོ་ཞེས་པ་སངས་
རྒྱས་ནུས་པ། བསྟན་པ་འཕེལ་བྱེད་ས་བོན་དུ། །ཞེས་པའི་དོན་ནི། བསྟན་པ་ནི་སངས་རྒྱས་ཀྱི། འཕེལ་བྱེད་ཅེས་
པ་གྲངས་ལས་འདས་པར། ས་བོན་དུ་ཞེས་པ་རྒྱུད་འདིའོ། །ཅི་སྟེ་ཞེ་ན་བཏགས་པས་སངས་རྒྱས། མཐོང་བས་
སངས་རྒྱས། བལྟས་པས་སངས་རྒྱས། རེག་པས་སངས་རྒྱ་བས་སོ། ། ཐོས་པས་སངས་རྒྱ་བས་སོ། །འདི་ཀུན་
བཞག་ཅིང་བྱིན་བརླབས་ལས། །ཞེས་པའི་དོན་ནི། འདི་ཀུན་ཞེས་པ་རྒྱུད་འདིའི་ཚིགས་རྣམས་སོ། །བཞག་ཅིང་
ཞེས་པ་ཡེ་གདོད་མ་ནས། བྱིན་བརླབས་ལས་ཞེས་པ་སངས་རྒྱས་རྣམས་ཀྱི། རང་བྱུང་ཉིད་དུ་ཐུགས་ལས་རྡོལ། །

ཞེས་པའི་དོན་ནི། རང་བྱུང་ནི་བྱས་པ་མེད་པའི་ཆོས་ཉིད་དོ། །ཉིད་དུ་ཞེས་པ་སྐད་ཅིག་མ། ཐུགས་ལས་རྡོལ་ཞེས་
པ་རྡོ་རྗེ་འཆང་གི་ཐུགས། ཀུན་བཟང་ཤེས་རིག་གི་རྒྱལ་པོ་ལས་ཐིག་ལེ་རྡོལ། ཐིག་ལེ་ལས་སྐུ་རྡོལ། སྐུ་ཞི་ཁྲོ་
ལས་གསུང་རང་བྱུང་བསྟན་པའི་བུ་གཅིག་རྡོལ་ལོ། །དེ་ཕྱིར་སངས་རྒྱས་ཐམས་ཅད་ཀྱི། །ཞེས་པའི་དོན་ནི། དེ་
ཕྱིར་ཞེས་པ་གོང་ལྟར་རང་བབས་སུ་རྡོལ་བ། སངས་རྒྱས་ནི་གོང་དང་མཚུངས། ཐམས་ཅད་ཀྱི་ཞེས་པ་སྔར་
འདས་པ། ད་ལྟར་བཞུགས་པ། མ་འོངས་བྱོན་པའི། ཐུགས་ཀྱི་སྲས་ནི་གཅིག་པར་ཡང༌། །ཞེས་པའི་དོན་ནི།
ཐུགས་ཀྱི་ཞེས་པ་སངས་རྒྱས་ཐམས་ཅད། སྲས་ནི་ཞེས་པ་རྒྱུད་འདིས་སངས་རྒྱས་སྤེལ་བས། གཅིག་པར་ཡང་
ཞེས་པ་བསྟན་པ་ཐམས་ཅད་དུ་གང་སངས་རྒྱས་ཀྱང་འདིའི་བྱིན་བརླབས་སོ། །འདི་གཅིག་པུའི་མཐུའོ། །ཞེས་
པའོ། །རང་བྱུང་ཆེན་པོ་འཕེལ་དང་བཅས། །ཞེས་པའི་དོན་ནི། རང་བྱུང་ཞེས་འདས་མ་བྱས་པ་ནི་འདུས་མ་
བྱས་པའི་ཆོས་སྐུའི་ཐིག་ལེ་ཉག་ཅིག ཆེན་པོ་ནི་འདིའི་གོང་ན་མེད་པའི་ཡང་རྩེ། འཕེལ་དང་བཅས་ཞེས་པ་ནི།
སངས་རྒྱས་ཀྱི་གདུང་འདི་བཏགས་ཚད་སངས་རྒྱ་བ་ལ་དགོངས་པའོ། །འབྱུང་བའི་སྒྲ་དང་བྲལ་བར་འགྱུར། །
ཞེས་པའི་དོན་ནི། འབྱུང་བའི་ཞེས་པ་ས་ཆུ་མེ་རླུང་གི སྒྲ་དང་ཞེས་པ་གནོད་པ། བྲལ་བར་འགྱུར་ཞེས་པ་ཡེ་
གེ་གདོད་མ་ནས། འདི་ནི་བསྟན་པ་གང་བྱུང་དུ། །ཞེས་པའི་དོན་ནི། འདི་ནི་ཞེས་པ་རྒྱུད་འདི། བསྟན་པ་ནི་
སངས་རྒྱས་ཀྱི། གང་བྱུང་དུ་ཞེས་པ་མཐའ་མེད་དེ། འོད་དང་བཅས་ཏེ་འབྱུང་བ་ཡིན། །ཞེས་པའི་དོན་ནི།
འོད་དང་ཞེས་པ་མཐིང་ཀ་དཀར་སེར་དམར་ལྗང་སྣ་ཚོགས་པར། བཅས་ཏེ་ཞེས་པ་རྒྱུད་འདི། འབྱུང་བ་ཡིན་
ཞེས་པ་བྱིན་བརླབས་རང་བབས་སུ་སྔར་བྱོན། ད་ལྟ་བཞུགས། ཕྱིས་འབྱོན་པར་འགྱུར་རོ། །ཞེས་པའོ། །གང་
ལ་བབས་པར་གྱུར་པའི་མི། །ཞེས་པའི་དོན་ནི། གང་ལ་ཞེས་པ་འགྲོ་བ། བབས་པར་ཞེས་པ་རྒྱུད་བསྟན་པའི་
བུ་གཅིག་འདི། གྱུར་པའི་མི་ཞེས་པ་སྐལ་ལྡན་ཏེ། བསྟན་པ་ཀུན་གྱི་བདག་པོར་འགྱུར། །ཞེས་པའི་དོན་ནི།
བསྟན་པ་ཞེས་པ་སངས་རྒྱས་ཀྱི། ཀུན་གྱི་ཞེས་པ་མཐའ་མེད་བརྗོད་ལས་འདས་པ། བདག་པོར་འགྱུར། ཞེས་
པ་རྒྱུད་འདི་ཐོགས་ཚད། བར་དོར་འདིའི་བྱིན་རླབས་ཀྱིས་སད་བྱེད་བྱས་ནས། རང་ངོ་ཤེས་ནས་སངས་རྒྱས་
ཏེ་སྐད་ཅིག་གཅིག་ལ་འཛམ་བུའི་གླིང་བྱེ་བ་ཕྲག་བརྒྱར། སྤྲུལ་པའི་བྱེ་བ་ཕྲག་བརྒྱ་དུས་གཅིག་ལ་འགྱེད་ནུས་
སོ། །འདི་ལ་ལྡེམ་པོར་བསྟན་པ་མེད། །ཅེས་པའི་དོན་ནི། འདི་ལ་ཞེས་པ་རྒྱུད་འདིའི་ཚིག་ལ། ལྡེམ་པོར་ཞེས་
པ་ལྡེམ་རྒྱུ་དང་པོ་རྒྱུ་མེད་དེ། ཐམས་ཅད་རང་བྱུང་ཆོས་ཉིད་ཀྱི་རང་སྒྲའོ། །བསྟན་པ་མེད་ཅེས་པ་རྡོ་རྗེ་འཆང་ལ་
སོགས་པས། སུས་ཀྱང་བཤད་ཅིང་ཉན་མེད་པར། །ཞེས་པའི་དོན་ནི། སུས་ཀྱང་ཞེས་པ་སངས་རྒྱས། བཤད་

ཅིང་ཞེས་པ་ཚིག་ཏུ། ཉན་མེད་པར་ཞེས་པ་འཁོར། རང་བྱུང་དགོངས་པ་ཀློང་རྡོལ་དུ། །ཞེས་པའི་དོན་ནི། རང་
བྱུང་ཞེས་པ་བྱས་པ་མེད་པའི་སྐུ་དང་ཡེ་ཤེས། དགོངས་པ་ཞེས་པ་སངས་རྒྱས་ཐམས་ཅད་ཀྱི་ཐུགས་ཀྱི། ཀློང་
རྡོལ་དུ་ཞེས་པ་ངོ་བོ་རང་བཞིན་ཐུགས་རྗེ་གསུམ། ཉི་མ་སྤྲིན་ལས་འཐོན་པ་བཞིན། །ཅེས་པའི་དོན་ནི། ཉི་མ་
ནི་ཡེ་ཤེས་ལྔ་ལྡན་གྱི་ཐིག་ལེ། སྤྲིན་ལས་ཞེས་པ་སེམས་ཅན་ལས་ཀྱི། ཐོན་པ་བཞིན་ཞེས་པ་ནི་དཔེ་སྟེ།
འཁྲུལ་སྣང་སངས་ནས་ཡེ་ཤེས་སུ་རྒྱས་སོ། །སུས་ཀྱང་མ་བསྒྲིབས་རང་བྱུང་ངོ་༑ ཞེས་པའི་དོན་ནི། སུས་ཀྱང་
ཞེས་པ་ལས་དང་བག་ཆགས་ངན་པ་དང། འབྱུང་བ་ཆེན་པོ་བཞི་དང༌། ལྷ་དང་དབང་ཕྱུག་གིས། ཞེས་
བསྒྲིབས་ཞེས་པ་ཐིག་ལེ། རང་བྱུང་ངོ་ཞེས་པ་ཡེ་གདོད་མ་ནས། འདི་ལ་འབྱུང་བཞིའི་གནོད་མེད་པས། །ཞེས་
པའི་དོན་ནི། འདི་ལ་ཞེས་རྒྱུད་ཀྱི་དོན་ལ། འབྱུང་བཞིའི་ཞེས་པ་ས་ཆུ་མེ་རླུང་གི གནོད་མེད་པས་ཞེས་པ་ཡེ་
ནས། སས་མི་ནོན་ཆུས་མི་འཇིག་མེས་མི་འཚིག་རླུང་གིས་བསྐྱོད་པར་མི་ནུས་སོ། །ནམ་མཁའ་དག་ལ་འཕར་
བར་སྣང། །ཞེས་པའི་དོན་ནི། ནམ་མཁའ་ཞེས་པ། དབྱིངས་རྒྱན་བུ་ག་ཆོས་ཉིད་ཀྱི། དག་ལ་ཞེས་པ་ཐིག་ལེ།
འཕར་བར་སྣང་ཞེས་པ་གོང་ནས་གོང་མངོན་སུམ་དུ། སངས་རྒྱས་འབྲས་བུ་སུས་ཐོབ་པ། །ཞེས་པའི་དོན་ནི།
སངས་རྒྱས་ཞེས་པ་ཉོན་མོངས་པ་སངས་ཡེ་ཤེས་ལྔ་རྒྱས་པའོ། །འབྲས་བུ་ཞེས་པ་གཞི་ཀ་དག་གོ །སུས་ཐོབ་
པ་ཞེས་པ་སྐལ་ལྡན། འདི་ཉིད་དེ་ལས་སྣང་བ་ཡིན། །ཞེས་པའི་དོན་ནི། འདི་ཉིད་ཅེས་པ་རྒྱུད་དོན་ཐིག་ལེ་
ཉག་གཅིག །དེ་ལས་ཞེས་པ་རྒྱུད་བཏགས་པའི་བྱིན་རླབས་ལས། སྣང་བ་ཡིན་ཞེས་པ་བར་དོར་སྐུ་གསུམ་དུ།
འདི་མ་མཐོང་བའི་སངས་རྒྱས་ནི། །ཞེས་པའི་དོན་ནི། འདི་མ་བཅོས་པ་རང་བྱུང་གསུམ་སྟེ། སྐུ་རང་བྱུང་ཞི་ཁྲོ།
གསུང་རང་བྱུང་བསྟན་པའི་བུ་གཅིག །ཐུགས་རང་བྱུང་ཐིག་ལེ་གསུམ། མཐོང་བའི་ཞེས་པ་སེམས་མ་བཅོས་
པས། སངས་རྒྱས་ནི་ཞེས་པ་གང་དུ། གཅིག་ཀྱང་འབྱུང་བ་སྔ་ཕྱིར་མེད། །ཅེས་པའི་དོན་ནི། གཅིག་ཀྱང་ཞེས་
པ་མེད་པའི་ཐ་ཚིག་གོ །འབྱུང་སྲིད་ཀྱང་འདི་དང་འཕྲད་པའི་རྟགས་སོ། །
འབྱུང་བ་ཞེས་པ་མངོན་སུམ་དུ། སྔ་ཕྱིར་མེད་ཅེས་པ་འདས་མ་འོངས་ད་ལྟ་གསུམ་ཀར་འབྱུང་རེ་ཀན་ནོ། །ཞེས་
པའི་ཐ་ཚིག་གོ །དེ་ཕྱིར་བསྟན་པ་རྣམས་ཀྱི་བཙས། ཞེས་པའི་དོན་ནི། དེ་ཕྱིར་ཞེས་པ་རབ་ཏུ་དཀོན་པའི། བསྟན་
པ་ཞེས་པ་སངས་རྒྱས་ཀྱི། རྣམས་ཀྱི་ཞེས་པ་མ་ལུས་པའི། བཙས་ཞེས་པ་རྒྱུད་འདིའོ། །སངས་རྒྱས་ཀུན་གྱིས་
སྲས་གཅིག་པོ། །ཞེས་པའི་དོན་ནི། སངས་རྒྱས་ནི་ཉོན་མོངས་པ་སངས་ཡེ་ཤེས་རྒྱས་པ་ལ་བྱའོ། །ཀུན་གྱི་
ཞེས་པ་མ་ལུས་པའི། སྲས་གཅིག་པོ་ཞེས་པ་སངས་རྒྱས་ཀྱི་གདུང་སྤེལ་བའི་རྒྱུད་འདིའོ། །མྱང་འདས་ཐོབ་པའི་

སྣ་ཐག་ཡིན། །ཞེས་པའི་དོན་ནི། མྱང་འདས་ཞེས་པ་སྡུག་བསྔལ་ཆོས་ཉིད་དུ། ཐོབ་པའི་ཞེས་པ་བར་དོར།
སྣ་ཐག་ཡིན་ཅེས་པ་རྒྱུད་འདིས་འགྲོ་བ་སེམས་ཅན་ཐམས་ཅད་སངས་རྒྱས་ཀྱི་སར་འཁྲིད་པར་བྱེད་པས་འདི་
དབུགས་ལ་སླེབ་པས་ཆོག་གོ །དགོངས་པ་རང་ཐོག་ཕེབས་པ་ཡི། །ཞེས་པའི་དོན་ནི། དགོངས་པ་ནི་སངས་
རྒྱས་ཐམས་ཅད་ཀྱི། རང་ཐོག་ནི་སེམས་ཀྱི། ཕེབས་པའི་ཞེས་པ་སྐད་ཅིག་ལ། གནད་ཀྱི་ཚིག་ཏུ་འདི་ཉིད་བྱུང༌། །
ཞེས་པའི་དོན་ནི། གནད་ཀྱི་ཞེས་པ་ཆོས་ཐམས་ཅད་ཀྱི། ཚིག་ཏུ་ཞེས་པ་འགྲོ་བ་གང་གི་ཡང་ཚིག་དང་ཡི་གེར།
འདི་ཉིད་བྱུང་ཞེས་པ་བསྟན་པའི་བུ་གཅིག་འདི་རང་བབས་སུ་བྱོན་ནོ། །འཇིག་རྟེན་ཁམས་ནི་གང་དུ་ཡང༌། །
ཞེས་པའི་དོན་ནི། འཇིག་རྟེན་ཞེས་པ་འཇིག་ཆགས་ཅན་ནོ། །ཁམས་ནི་འབྱུང་བ་ལྔའི་སེམས་ཅན་དང་བཅས་
པའོ། །གང་དུ་ཡང་ཞེས་པ་མཐའ་མེད་དེ་སྤྲུལ་སྐུའི་ཞིང་ཁམས་གང་བྱུང་བར། དེས་ཐུབ་པའི་ཞིང་ཁམས་འདི་
དང་མཚུངས་སོ། །སངས་རྒྱས་ཉིད་ནི་སུས་ཐོབ་པ། །ཞེས་པའི་དོན་ནི། སངས་རྒྱས་ཞེས་པ་ཉོན་མོངས་པ་
སངས་ཡེ་ཤེས་རྒྱས་པའོ། །ཉིད་ནི་ཞེས་པ་སྐད་ཅིག་ལ། སུས་ཐོབ་པ་ཞེས་པ་འགྲོ་བ་སྐལ་ལྡན་དེས། དེ་ཚེ་
འདི་ནི་ལན་གསུམ་དུ། །ཞེས་པའི་དོན་ནི། དེ་ཚེ་ཞེས་པ་འགྲོ་བ་སྐལ་ལྡན་དེ་ལ་བབས་པ། འདི་ནི་ཞེས་པ་རྒྱུད་
རང་འབྱོན། ལན་གསུམ་དུ་ཞེས་པ་ཆོས་ཉིད་ཀྱི་རང་སྒྲ་ལས་སེམས་ཅན་ཐམས་ཅད་བླ་ན་མེད་པའི་བྱང་ཆུབ་
ལ་སྔར་བཀོད་དོ། །ད་ལྟ་བཀོད་པར་བགྱིད་དོ། །ཕྱིས་འགོད་པར་འགྱུར་རོ། །ཞེས་པའི་སྒྲ་ཐོས་ཚད་སྔར་
སངས་རྒྱས་སོ། །ད་ལྟ་སངས་རྒྱའོ། །ཕྱིས་འཚང་རྒྱ་བ་ལ་དགོངས་པའོ། །ནམ་མཁའ་དག་ལ་འཕར་བ་དང༌། །
ཞེས་པའི་དོན་ནི། ནམ་མཁའ་ནི་དབྱིངས་ཀྱི། དག་ལ་ཞེས་པ་དངོས། འཕར་བ་དང་ཞེས་པ་སངས་རྒྱས་མྱ་
ངན་ལས་འདས་པ་ལ་ཡང་བརྗོད། སངས་རྒྱས་ཀྱི་བསྟན་པ་གཅིག་རྫོགས་པ་དང་གཞན་དུ་གོང་ལྟར་བསྟན་པ་
སྤེལ་བ་ལ་ཡང་དགོངས་པའོ། །རང་འོད་ལྔ་པོ་འདི་ལས་འབྱུང༌། །ཞེས་པའི་དོན་ནི། རང་འོད་ནི་རིག་པའི།
ལྔ་པོ་ནི་དཀར་སེར་དམར་ལྗང་མཐིང་བའི། འདི་ལས་འབྱུང་ཞེས་པ་རྒྱུད་འདི་སྔར་ཡོད་པ་འདས་ཙམ་ན་དང༌།
ཕྱིས་རྒྱུད་འདི་བབས་ཙ་ན་ནམ་མཁའ་གང་ནས་འབྱུང་ངོ༌། །གནས་དང་མི་དང་རོ་ལ་ཟུག་པར་ཡང་འགྱུར་རོ། །
དེའི་ཚེ་འཇའ་འོད་མཐོང་ཚད་འཁོར་བ་ལས་གྲོལ་ལོ། །འདི་འཛིན་རྣལ་འབྱོར་སྐལ་ཆེ་བས། །ཞེས་པའི་དོན་
ནི། འདི་འཛིན་ཅེས་པ་བསྟན་པ་བུ་གཅིག་གི་རྒྱུད། རྣལ་འབྱོར་ཞེས་པ་དབུགས་ཆེན་འབྱིན་པའི། སྐལ་ཆེ་
བས་ཞེས་པ་བཏགས་པ་ཙམ་ཐོས་པ་ཙམ་མཐོང་བ་ཙམ་རེག་པ་ཙམ་གྱིས། རབ་ཚེ་འདིར་སངས་རྒྱས་ཏེ།
ཚངས་པ་ཆེན་པོ་དང༌། ཁྱབ་འཇུག་དང༌། ཀ་ལ་པི་ཀའི་གནས་སུ་སྒྲ་ཐོས་པ་ཙམ་གྱིས་འཁོར་བ་སྟོངས་པར་

བྱས་སོ། །འབྲིང་བར་དོར་གྲོལ་བ་ལ་ཐེ་ཚོམ་མེད། ཐ་མ་ཡང་མངལ་སྒོ་མི་འགྲིམ་སྟེ། པདྨ་ལྔ་ལས་བརྫུས་ཏེ་
སྐྱེས་ནས་ལོ་ལྔ་བརྒྱ་ན་སངས་རྒྱ་བའོ། །ལན་གསུམ་འདི་ཡི་ཚིག་ཀུན་ཡང༌། །ཞེས་པའི་དོན་ནི། ལན་གསུམ་
ནི་གྲངས་སོ། །འདི་ཡི་ཞེས་པ་སངས་རྒྱས་སྲས་གཅིག་པོའི་རྒྱུད། ཚིག་ཀུན་ཡང་ཞེས་པ་རང་བྱུང་གི ལྷག་དང་
ཆད་པ་མེད་པར་ནི། །ཞེས་པའི་དོན་ནི། ལྷག་དང་ཞེས་པ་ཚིག ཆད་པ་ནི་ཚིག མེད་པར་ནི་ཞེས་པ་ཤིན་ཏུ་
དག་པར་མོས་པ་གུས་པས། རྡོ་རྗེའི་ལྕེ་ཡིས་སུས་བརྗོད་ན། །ཞེས་པའི་དོན་ནི། རྡོ་རྗེའི་ཞེས་པས་རིགས་ལྔ་པོ་
མཚོན་ཏེ། རྡོ་རྗེ་ནི་འགྱུར་བ་མེད་པའོ། །རིན་པོ་ཆེ་ནི་དགོས་འདོད་འབྱུང་བའོ། །པད་མ་ནི་སྐྱོན་གྱིས་མ་གོས་
པའོ། །རལ་གྲི་ནི་གཟུང་འཛིན་གཅོད་པའོ། །འཁོར་ལོ་ནི་སྐུ་གསུམ་རྒྱུན་ཆད་མེད་པའོ། །ལྕེ་ཡིས་ཞེས་པ་ནི་
རྡོ་རྗེ་སེམས་དཔའ་ཡབ་ཡུམ་གྱི་ལྕེ། རིན་པོ་ཆེ་རིན་ཆེན་འབྱུང་ལྡན་ཡབ་ཡུམ། པད་མ་སྣང་བ་མཐའ་ཡས་
ཡབ་ཡུམ། རལ་གྲི་དོན་ཡོད་གྲུབ་པ་ཡབ་ཡུམ། འཁོར་ལོ་རྣམ་པར་སྣང་མཛད་ཡབ་ཡུམ། གཙོ་འཁོར་དང་ལྕེ་
རུ་བསྒོམས་པ། སུས་བརྗོད་ན་ཞེས་པ་སྐལ་ལྡན་བྱང་སེམས་ཅན་གྱིས། གོང་ལྟར་བསྒོམས་ལ། ནད་གདོན་
སྡིག་སྒྲིབ་སད་སེར་མུ་གེ་འཁྲུག་པ་ཞི་བར་འདོད་ན། རྡོ་རྗེ་སེམས་དཔའི་ཚོམ་བུར་བསྒོམ། ཚེ་བསོད་རྒྱས་པ་
ལ་རིན་ཆེན་འབྱུང་ལྡན། དབང་ལ་སྣང་བ་མཐའ་ཡས། དྲག་པོ་ལ་དོན་ཡོད་གྲུབ་པ། ཐམས་ཅད་ལ་རྣམ་པར་
སྣང་མཛད་ཡབ་ཡུམ་གཙོ་འཁོར་དུ་བསྒོམས་ཏེ། ཁ་ཤར་ལྷོ་ནུབ་བྱང་དུ་བལྟས་ལ། ངག་བཅད་ལ་ཚུར་གསུམ་
གསུམ་བཅོ་ལྔ་དག་པར་བརྗོད་ན། དེའི་དུས་སུ་འཇའ་འོད་ཁ་ཆར་ཁུ་རླངས་འབྲུག་ལ་སོགས་པའི་ལྟས་ཅི་བྱུང་
ཡང་རུང་སྟེ། མཐོང་བ་ཐོས་པ་རེག་པ། འདི་ཡང་དེ་དང་མཉམ་པར་ཡོང༌། །ཞེས་པའི་དོན་ནི། འདི་ཡང་ཞེས་
པ་གོང་མའི་ཚིག་ལྷག་ཏེ། གོང་གི་འཇའ་འོད་འབྲུག་སྒྲ་ཐོས་མཐོང་རེག་པའི་སེམས་ཅན་ཐམས་ཅད། དེ་དང་
ཞེས་པ་རབ་འདི། འབྲིང་བར་དོ། ཐ་མ་མངལ་སྒོ་མི་འགྲིམ་སྟེ་གོང་མ་དང༌། མཉམ་པར་ཡོང་ཞེས་པ་དགོངས་
པ་དང་རྟགས། འགྱུར་བར་འདི་ལ་ཐེ་ཚོམ་མེད། །ཅེས་པའི་དོན་ནི། འགྱུར་བར་ཞེས་པ་སངས་རྒྱ་བར། འདི་
ལ་ཞེས་པ་རྒྱུད་འདིས། ཐེ་ཚོམ་ཡོད་རེ་ཀན་ནོ། །མངོན་སུམ་རིག་པ་རྟོགས་པས་སྨོས་ཅི་དགོས། དེ་ཕྱིར་
བསྟན་པའི་རྒྱུད་རྣམས་ཀུན། །ཞེས་པའི་ཚིག་དོན་ནི། དེ་ཕྱིར་ཞེས་པ་རྒྱུད་འདི་མིན་པ། བསྟན་པའི་ཞེས་པ་
སངས་རྒྱས་ཀྱིས། རྒྱུད་རྣམས་ཀུན་ཅེས་པས་སྔགས་ཕྱི་ནང་གི ཐམས་ཅད་དུས་གཅིག་བསྒོམ་ཤེས་ཀྱང་། །
ཞེས་པའི་དོན་ནི། ཐམས་ཅད་ཅེས་པ་ཆོས། དུས་གཅིག་ཅེས་པས་ས་གཅིག་པར། བསྒོམ་ཞེས་ཀྱང་ཞེས་པ་
གང་ཟག་གིས། འདི་མ་སྣང་བར་གྲོལ་བ་མེད། །ཅེས་པའི་དོན་ནི། འདི་མ་བཅོས་པ་རྒྱུད་འདི། སྣང་བར་ཅེས་

པ་རྒྱུད་དོན་རིག་པ་མངོན་སུམ་དུ། གྲོལ་བ་མེད་ཅེས་པ་ཆོས་གཞན་མཁས་པ་པཎྜི་ཏར་གྱུར་ཀྱང་། འདི་ནི་ས་
བོན་རང་འཕེལ་བས། །ཞེས་པའི་དོན་ནི། འདི་ནི་ཞེས་པ་རྒྱུད། ས་བོན་ནི་སངས་ཀྱི། རང་འཕེལ་བས་ཞེས་
པ་རྒྱུད་འདིའི་བྱིན་བརླབས་ལས། བསྟན་པའི་བདག་པོ་གང་སངས་རྒྱས། །ཞེས་པའི་དོན་ནི། བསྟན་པའི་ཞེས་
པ་སངས་རྒྱས་ཀྱི། བདག་པོ་ཞེས་པ་དངོས་དཔེ་ཤཱཀྱ་ཐུབ་པ་ལྟ་བུའོ། །གང་སངས་རྒྱས་ཞེས་པ་འཇིག་རྟེན་གྱི་
ཁམས་གང་དུ་སངས་རྒྱས་བྱོན་ཀྱང༌། འདི་ཉིད་ས་བོན་མེད་པར་ནི། །ཞེས་པའི་དོན་ནི། འདི་ཉིད་ཅེས་པ་རྒྱུད་
བསྟན་པའི་བུ་གཅིག་འདི། ས་བོན་ཞེས་པ་སངས་རྒྱས་ཀྱི། མེད་པར་ནི་ཞེས་པ་རྒྱུད་རང་བྱུང་འདིའི་བྱིན་
རླབས་མ་ཐོས་མ་མཐོང་མ་རེག་པར། བསྟན་པའི་གསུང་ནི་ཚིག་ཙམ་ཡང༌། །ཞེས་པའི་དོན་ནི། བསྟན་པའི་
ཞེས་པ་སངས་རྒྱས་ཀྱིས། གསུང་ནི་ཞེས་པ་མདོ་རྒྱུད། ཚིག་ཙམ་ཡང་ཞེས་པ་གསུང་། ལྕེ་ཡི་དབང་པོས་བརྗོད་
མི་ནུས། །ཞེས་པའི་དོན་ནི། ལྕེ་ཡི་ཞེས་པ་འགྲོ་བ་ཐ་དད་པའི། དབང་པོས་ཞེས་པ་སྨྲ་བྱེད་ཀྱིས། བརྗོད་མི་
ནུས་ཞེས་པ་ཚིག་གཅིག་ཙམ་ཡང༌། དེ་ཚིག་འདི་ལ་མ་བརྟེན་པར། །ཞེས་པའི་དོན་ནི། དེ་ཚིག་ཅེས་པ་ཆོས་
ཐམས་ཅད་ཀྱི། འདི་ལ་ཞེས་པ་བསྟན་པའི་བུ་གཅིག་གི་རྒྱུད། མ་བརྟེན་པར་ཞེས་པ་བྱིན་རླབས་རང་བབས་
ལ། རྡུལ་ཆ་ཙམ་ཡང་འབྱུང་བ་མེད། །ཅེས་པའི་དོན་ནི། རྡུལ་ཆ་ནི་ཕྲ་རབ་བརྒྱར་བཤགས་པའི་ཆ། ཙམ་ཡང་
ཞེས་པ་མེད་པའི་ཚད། འབྱུང་བ་མེད་ཅེས་པ་སངས་རྒྱས་ཀྱི་གསུང༌། བསྟན་པ་གཅིག་གི་སྙིགས་མ་ལ། །ཞེས་
པའི་དོན་ནི། བསྟན་པ་སངས་རྒྱས་ཀྱི། གཅིག་གི་ཞེས་པ་གང་རུང༌། སྙིགས་མ་ལ་ཞེས་པ་བསྟན་པ་མར་འགྲིབ་
དུས་ན་འབྱུང་ངོ༌། །དེ་ཉོན་མོངས་པ་ཆ་ཆ་ནས་རགས་སུ་སོང་བ་ལས་བྱུང་ཞིང་ལན་ནོ། །བྱིན་བརླབས་ཚིག་ནི་
འདི་ཀུན་ཡང་། །ཞེས་པའི་དོན་ནི། བྱིན་བརླབས་ནི་ཡེ་གདོད་མ་ནས་ཆོས་ཉིད་ཀྱི། ཚིག་ནི་ཞེས་པ་འདི་རང་གི
འདི་ཀུན་ཡང་ཞེས་པ་ལེའུ་བདུན་པ་འདིའོ། །གང་ལ་སྣང་བའི་མི་དེས་ཀྱང༌། །ཞེས་པའི་དོན་ནི། གང་ལ་ཞེས་
པ་འགྲོ་བ། སྣང་བའི་ཞེས་པ་བྱིན་རླབས་མངོན་སུམ་དུ། མི་དེས་ཀྱང་ཞེས་པ་སྐལ་ལྡན་ཕོ་མོ། དཔེ་དགའ་
རབ་རྡོ་རྗེ་བདག་དང་མཚུངས་སོ། །མ་མཐོང་རྒྱུད་དང་བསྟན་བཅོས་ནི། ། ཞེས་པའི་དོན་ནི། མ་མཐོང་ཞེས་
པ་སྔར། རྒྱུད་དང་ཞེས་པ་སྔགས་ཕྱི་ནང་དུ་གྲགས་པའོ། །བསྟན་བཅོས་ནི་ཞེས་པ་རིག་འཛིན་འཕགས་པ་
རྣམས་ཀྱི། ལྕེ་ཡི་དབང་པོས་བརྗོད་པར་ནུས། །ཞེས་པའི་དོན་ནི། ལྕེ་ཡི་ཞེས་པ་བརྗོད་པའི། དབང་པོས་ཞེས་པ་
རང་དབང་ཐོབ་པར། བརྗོད་པར་ནུས་ཞེས་པ་ཚིག་དོན་འབྲེལ་ཅན་དུ། སེམས་ཅན་ཀུན་གྱིས་བསམ་པ་དང༌། །
ཞེས་པའི་དོན་ནི། སེམས་ཅན་ནི་ཁམས་གསུམ་གྱི། ཀུན་གྱི་ཞེས་པ་མ་ལུས་པའི། བསམ་པ་དང་ཞེས་སོ་སོར་

རང་རང་གི སངས་རྒྱས་ཀུན་གྱི་དགོངས་པ་ནི། །ཞེས་པའི་དོན་ནི། སངས་རྒྱས་ཞེས་པ་ནི་ཆོས་སྐུའི་སངས་རྒྱས་
ཀུན་བཟང་ཡབ་ཡུམ། ལོངས་སྐུའི་སངས་རྒྱས་རྣམ་པར་སྣང་མཛད་གངས་ཆེན་མཚོ། སྤྲུལ་སྐུའི་སངས་
རྒྱས་རྡོ་རྗེ་འཆང༌། ཀུན་གྱི་ཞེས་པ་ནི་སངས་རྒྱས་དེ་དག དགོངས་པ་ནི་ཞེས་པ་ནི་དེ་རྣམས་ཀྱི། ཇི་ལྟར་མཐུན་
པའི་ཆོས་ཀུན་ནི། །ཞེས་པའི་དོན་ནི། ཇི་ལྟར་ཞེས་པ་བློ་ཆེ་ཆུང༌། མཐུན་པའི་ཞེས་པ་སོ་སོར། ཆོས་ཀུན་ནི་
ཞེས་པ་མ་ལུས་པ་ལ། འདི་ཡིས་སྟོན་པར་ནུས་པ་ཡིན། །ཞེས་པའི་དོན་ནི། འདི་ཡིས་ཞེས་པ་རྒྱུད། སྟོན་པར་
ཞེས་པ་སོ་སོ་རང་རང་གི་སྐད་དུ། ནུས་པ་ཡིན་ཞེས་བྱིན་རླབས་ཀྱིས། འཛམ་བུ་གླིང་བྱེ་བ་ཕྲག་བརྒྱས་ཐོག་
དྲངས་ནས་མཐའ་མེད་བརྗོད་ལས་འདས་པར། སངས་རྒྱས་རྣམས་ཀྱི་ཐུགས་དང་གཅིག །ཅེས་པའི་དོན་ནི།
སངས་རྒྱས་ནི་ངོ་བོ་རང་བཞིན་ཐུགས་རྗེ་གསུམ་གྱི་དྲི་མ་ཡེ་ནས་སངས། སྐུ་དང་ཡེ་ཤེས་མཁྱེན་པ་ཡེ་ནས་རྒྱས་
པའོ། །རྣམས་ཀྱི་ཞེས་པ་བརྗོད་པ་ལས་འདས་པའི། ་ཐུགས་དང་གཅིག་ཅེས་པ་སྙིང་པོ་ལྔ་ལྡན་ནོ། །རྡོ་རྗེ་
འཛིན་པའི་དགོངས་པ་དང་། །ཞེས་པའི་དོན་ནི། རྡོ་རྗེ་ནི་སྟོང་རིག་ལྔ་ལྡན་ནོ། །འཛིན་པའི་ཞེས་པ་རྡོ་རྗེ་འཆང་
གི་བརྒྱུད་པ་བླ་མ་མཚན་ལྡན་ནོ། །དགོངས་པ་དང་ཞེས་པ་སངས་རྒྱས་དང་མཉམ་པའོ། །དབྱེར་མི་ཕྱེད་པར་
འདིས་འགྱུར་རོ། །ཞེས་པའི་དོན་ནི། དབྱེར་མི་ཞེས་པ་སངས་རྒྱས་ཐམས་ཅད་ཀྱི་ཐུགས་བླ་མའི་དགོངས་པ།
ཕྱེད་པར་ཞེས་པ་རྒྱུད་འདི་བཏགས་མཐོང་ཐོས་དྲན་རེག་གི་འགྲོ་བ་དང༌། འདིས་འགྱུར་རོ་ཞེས་པ་བསྟན་པའི།
དེ་ཕྱིར་བསྟན་པའི་མེ་རོ་ཡིན། །ཞེས་པའི་དོན་ནི། དེ་ཕྱིར་ཞེས་པ་རྒྱུད་འདི། བསྟན་པའི་ཞེས་པ་སངས་རྒྱས་
ཐམས་ཅད་ཀྱི། མེ་རོ་ཡིན་ཞེས་པ་དཔེ་ནགས་ཚིག་པའི་མེ་རོ་དེ། རླུང་སེར་བུ་བྱུང་བ་དང་མེ་རོ་ལངས་ནས་
གཞན་དུ་མཆེད་པ་དང་འདྲ་བར་རྒྱུད་འདི་སངས་རྒྱས་ཀྱི་བསྟན་པ་གཅིག་རྫོགས་པ་དང༌། ཡང་གཞན་དུ་
འབར་ནས་བསྟན་པ་འཕེལ་བ་ལ་དགོངས་པའོ། །རང་བྱུང་ཚིག་གི་རྒྱལ་པོ་འདི། །ཞེས་པའི་དོན་ནི། རང་བྱུང་
ནི་མ་བྱས་པའི་རིག་པ། ཚིག་གི་ཞེས་པ་ནི་འདུས་མ་བྱས་པའོ། །རྒྱལ་པོ་འདི་ཞེས་པ་གོང་ན་མེད་པའི་རྒྱུད་
བསྟན་པའི་བུ་གཅིག སོ་སོའི་སེམས་ཅན་སྐྱེ་གཟུགས་ལ། །ཞེས་པའི་དོན་ནི། སོ་སོའི་ཞེས་པ་རིགས་དྲུག
སེམས་ཅན་ཅེས་པ་བཅུད་ཀྱི། སྐྱེ་གཟུགས་ལ་ཞེན་པ་བརྫུས་སྐྱེས། སྒོང་སྐྱེས། དྲོད་གཤེར་ལས་སྐྱེས་པ།
མངལ་ལས་སྐྱེས་པ། གཟུགས་ཆེ་ཆུང་ཐ་དད་པའོ། །སོ་སོའི་བརྡ་སྐད་ཇི་ལྟ་བར། །ཞེས་པའི་དོན་ནི། སོ་སོའི་
ཞེས་པ་སེམས་ཅན། བརྡ་སྐད་ཅེས་པ་རང་རང་གི ཇི་ལྟ་བར་ཞེས་པ་མཐུན་པར། འདི་ཉིད་དེ་ལྟར་སྣང་བ་
ཡིན། །ཞེས་པའི་དོན་ནི། འདི་ཉིད་ཅེས་པ་རྒྱུད། དེ་ལྟར་ཞེས་པ་གོང་མ་བཞིན། སྣང་བ་ཡིན་ཞེས་པ་སོ་སོའི་

རང་རང་གི་ཡི་གེར་རྒྱུད་དོན་ཐིག་ལེ་ལ་ཡང་བརྗོད་དོ། །དེ་ཕྱིར་རང་བྱུང་ཡི་གེར་ནི། །ཞེས་པའི་དོན་ནི། དེ་
ཕྱིར་ཅེས་པ་རྒྱུད་བསྟན་པའི་བུ་གཅིག་འདི། རང་བྱུང་ཞེས་པ་ཡུལ་སོ་སོ་རང་རང་ལས། ཡི་གེར་ནི་ཞེས་པ་
རིགས་མི་གཅིག་པ། ཐོག་མ་བབས་ཀྱིས་གྲུབ་ནས་བྱུང༌། །ཞེས་པའི་དོན་ནི། ཐོག་མ་ནི་སངས་རྒྱས་དང་
སེམས་ཅན་གྱི་མིང་མེད་དེ་ལས། བབས་ཀྱིས་ཞེས་རང་བཞིན། གྲུབ་ནས་བྱུང་ཞེས་པ་ཆོས་ཉིད་ཀྱི་རང་སྒྲར་
བྱུང་བའོ། །རང་བྱུང་བཅོམ་ལྡན་འདས་ལ་ཡང༌། །ཞེས་པའི་དོན་ནི། རང་བྱུང་ནི་རིག་པའི་ཡེ་ཤེས། བཅོམ་
ལྡན་ནི་ཉོན་མོངས་པ་ལྔ་བཅོམ། སྐུ་ལྔ་དང་ལྡན། འདས་ལ་ཡང་ཞེས་པ་སྐུ་གསུམ་གྱི་འཛིན་པ་ལས་འདས་
པའོ། །འདི་ལྟར་རྫོགས་པའི་ལུགས་སུ་སྣང༌། །ཞེས་པའི་དོན་ནི། འདི་ལྟར་ཞེས་པ་ཆོས་ཐམས་ཅད། རྫོགས་
པའི་ཞེས་པ་རྒྱུད་འདི། ལུགས་སུ་སྣང་ཞེས་པ་ཡེ་གདོད་མ་ནས་མངོན་སུམ་དུ། ཆོས་ཀྱི་སྡེ་སྣོད་ཉིད་དུ་ནི། །
ཞེས་པའི་དོན་ནི། ཆོས་ཀྱི་ཞེས་པ་སངས་རྒྱས་ཀྱིས་གསུངས་པའི། སྡེ་སྣོད་ནི་འདུལ་བ་མདོ་སྡེ་མངོན་པའོ། །
ཉིད་དུ་ནི་ཞེས་པ་སྔགས་ཕྱི་ནང༌། འདི་ཚིག་ཡེ་ནས་རང་ཤར་བས། །ཞེས་པའི་དོན་ནི། འདི་ཚིག་ཅེས་པ་བསྟན་
པའི་བུ་གཅིག་གི ཡེ་ནས་ཞེས་པ་སུས་ཀྱང་བྱས་པ་མེད་པར། རང་ཤར་བས་ཞེས་པ་གསལ་སྟོང་དབྱེར་མེད་
ཐིག་ལེར། ཐོག་མ་དྲན་པའི་གཞིར་གྱུར་ཏེ། །ཞེས་པའི་དོན་ནི། ཐོག་མ་ཞེས་པ་ཡེ་ཤེས་གསུམ་མོ། །ཡེ་ཤེས་
གསུམ་ནི་ངོ་བོ་ཀ་དག རང་བཞིན་ལྷུན་གྲུབ། ཐུགས་རྗེ་ཀུན་ཁྱབ་ཀྱི་ཡེ་ཤེས་སོ། །དྲན་པའི་ཞེས་པ་རིགས་པ་
རང་དྭངས་སུ། གཞིར་གྱུར་ཏེ། ཞེས་པ་རྒྱུད་བསྟན་པའི་བུ་གཅིག་འདི། དྲན་པ་ཐམས་ཅད་མ་སྟོངས་པར། །
ཞེས་པའི་དོན་ནི། དྲན་པ་ཞེས་པ་མི་དྲན་དག་དྲན་འདི། ཐམས་ཅད་ཅེས་པ་མ་ལུས་པ། མ་སྟོངས་པར་ཞེས་པ་
དྲན་མེད་དུ། ཚིག་འདི་ཀུན་ཀྱང་སྣང་བ་ཡིན། །ཞེས་པའི་དོན་ནི། ཚིག་འདི་ཞེས་རྒྱུད་ཀྱི། ཀུན་ཀྱང་ཞེས་པ་མ་
ལུས་པར། སྣང་བ་ཡིན་ཞེས་པ་ཐམས་ཅད་ཀྱི་ཡི་གེར། དྲན་ཟད་ཚིག་འདི་ཟད་པར་ནི། །ཞེས་པའི་དོན་ནི།
དྲན་ཟད་ཅེས་པ་གཟུང་འཛིན། ཚིག་འདི་ཞེས་པ་བསྟན་པའི་བུ་གཅིག་གིས། ཟད་པར་ནི་སྐུ་གསུམ་གྱི་འཛིན་
པ། རྡོ་རྗེ་ཞེས་ནི་ཚིག་འདི་ཀུན། །ཞེས་པའི་དོན་ནི། རྡོ་རྗེ་ནི་འགྱུར་མེད་འཛིན་ཟད་ཀ་དག་དེའོ། །ཞེས་ནི་དེ་
ལ་བྱ་ཞེས་པའི་ཚིག་གོ །ཚིག་འདི་ཀུན་ཞེས་པ་དང་རང་བྱུང་གི འབྱུང་བའི་རྐྱེན་དང་བྲལ་བས་ན། །ཞེས་པའི་
དོན་ནི། འབྱུང་བའི་ཞེས་པ་ས་ཆུ་མེ་རླུང་གི རྐྱེན་དང་ཞེས་པ་ས་རླུང་ལྟ་བུའམ་མེ་ཆུའམ་གཉིས་འདོམ་གྱི་སྒྲ་
མིན་ཚིག་མིན། བྲལ་བས་ན་ཞེས་པ་ཡེ་གདོད་མ་ནས། རྡོ་རྗེ་ཀུན་འབྱུང་གསང་སྔགས་ཡིན། །ཞེས་པའི་དོན་
ནི། རྡོ་རྗེ་ནི་འཆང་ཆེན་པོའོ། །ཀུན་འབྱུང་ནི་གོང་མ་གྲངས་ལས་འདས་པའོ། །གསང་སྔགས་ཡིན་ཞེས་པ་རྒྱུད་

འདི་ལོག་ལྟ་ཅན་ལ། ཐབས་ལམ་དུ་མ་མཚོན་པའི་ཕྱིར། །ཞེས་པའི་དོན་ནི། ཐབས་ལམ་ནི་སངས་རྒྱ་བའི།
དུ་མ་ནི་རྩ་ལ་བརྟེན་པ་དང་རླུང་ལ་བརྟེན་པ་དང་ཐིག་ལེ་དང་ལས་རྒྱ་ལ་བརྟེན་པ་དང་ཕྱག་དང་བསྐོར་བ་བྱ་བ་
ལ་བརྟེན་པའོ། །མཚོན་པའི་ཕྱིར་ཞེས་པ་རྒྱུད་འདི་ལ། རང་ཐབས་བསྒོམ་པ་འདི་ལས་བྱུང༌། །ཞེས་པའི་དོན་ནི།
ང་ཐབས་ཞེས་པ་སངས་རྒྱས་སྒམ་སྟེ་མ་མཛད་སེམས་ཅན་སྒྲིན་པོས་མི་བཅོས་པའོ། །བསྒོམ་པ་ནི་ངོ་བོ་རང་
བཞིན་ཐུགས་རྗེ་གསུམ་དབྱེར་མེད་པའི་འདི་ལས་བྱུང་ཞེས་པ་རྒྱུད་བསྟན་པའི་བུ་གཅིག སྙིང་པོ་རང་འདུལ་
བསྟན་པའི་བཅུད། །ཅེས་པའི་དོན་ནི། སྙིང་པོ་ནི་ཆོས་ཐམས་ཅད་ཀྱི། རང་འདུལ་ནི་ཉོན་མོངས་པ། བསྟན་
པའི་བཅུད་ཅེས་རྒྱུད་འདི། གཞི་ཉིད་ཀྱི་ནི་བབས་ཡིན་ནོ། །ཞེས་པའི་དོན་ནི། གཞི་ཉིད་ཅེས་པ་དང་པོའི།
ཀྱི་ནི་ཞེས་པ་ཐམས་ཅད་མ་ལུས་པའི། བབས་ཡིན་ནོ་ཞེས་པ་དངོས་པོ་གཤིས་ཀྱི། ཆོས་ཀུན་མཉམ་པའི་ནན་
ཏན་ཚིག །ཅེས་པའི་དོད་ནི། ཆོས་ཀུན་ཞེས་པ་ཐེག་པ་དགུའི། མཉམ་པའི་ཞེས་པ་མཐའ་མཉམ་པ་མཐོ་དམན་
མེད་པར། ནན་ཏན་ཚིག་ཅེས་པ་རྒྱུད་འདིས་སེམས་ཅན་སངས་རྒྱ་བར་བྱེད་པའི། རང་གནད་དུ་ནི་འདི་ཀུན་
ཤར། །ཞེས་པའི་དོན་ནི། རང་གནད་ཅེས་པའི་དོན་ནི་སེམས་ཅན་དུ་ནི་ཞེས་པ་སངས་རྒྱ་བའི། འདི་ཀུན་ཤར་
ཅེས་པ་རྒྱུད་ཀྱི་ཚིག་དོན་གཅིག་པར་ནམ་མཁའ་ལ་མངོན་སུམ་དུ། འདི་ལ་ནུབ་པ་གཅིག་ཉིད་མེད། །ཅེས་
པའི་དོན་ནི། འདི་ལ་ཞེས་པ་རྒྱུད་བསྟན་པའི་བུ་གཅིག ནུབ་པ་ཅེས་པ་རྟོགས་རུང་མ་རྟོགས་རུང༌། བཏགས་
རུང་མ་བཏགས་རུང༌། མཐོང་རུང་མ་མཐོང་རུང༌། རེག་རུང་མ་རེག་རུང༌། གཅིག་ཉིད་མེད་ཅེས་པ་གང་དུ་ཡང༌།
ཅི་སྟེ་ན་འདི་ལ་འབྱུང་བཞིའི་གནོད་མེད་པས་ཞེས་པས་གསལ་ལོ། །བསྒོམ་དང་བསྒྲུབ་པའི་རྩ་བར་ཡང༌། །
ཞེས་པའི་དོན་ནི། བསྒོམ་དང་ཞེས་པ་རྩ་དང་རླུང་དང་ཐིག་ལེ། བསྒྲུབ་པའི་ཞེས་པ་སྐུ་དང་གསུང་ཐུགས་ལ་སོགས་
པ༑ རྩ་བར་ཡང་ཞེས་པ་བསྟན་པའི་བུ་གཅིག་གི་རྒྱུད་བྱུང་བའོ། །འདི་སྔགས་འཁྲུལ་བའི་ཚིག་མ་ཡིན། །ཞེས་
པའི་དོན་ནི། འདི་སྔགས་ཞེས་པ་རྒྱུད་འདིའི། འཁྲུལ་པའི་ཞེས་པ་ལས་ངག་ཡིད་གསུམ། ཚིག་མ་ཡིན་ཞེས་པ་
ཀ་དག་འཁྲུལ་མེད་ཀྱི་སྙིང་པོ། ཡབ་ཀུན་ཏུ་བཟང་པོའི་དགོངས་པ། ཡུམ་ཀུན་ཏུ་བཟང་མོའི་དགོངས་པ།
ཡབ་ཡུམ་གཉིས་སུ་མེད་པའི་དགོངས་པ། འཇའ་འོད་ལྷ་སྐུ་རིང་བསྲེལ་གྱི་སྙིང་པོ། ལོངས་སྐུ་ཞི་ཁྲོའི་རང་སྒྲ་
ཡི་གེ་དྲུག དུས་གསུམ་སངས་རྒྱས་ཀྱི་སྙིང་པོ་ཡིག་འབྲུ་གསུམ་གྲགས་སྟོང་སྤྲུལ་པའི་སྐུའི་ཡང་སྙིང་ཨཱ་ལི་ཀཱ་
ལི། བསྟན་པ་མི་འགྱུར་བའི་ཡང་སྙིང་རྟེན་འབྲེལ་སྙིང་པོ་འཕྲིན་ལས་མཐར་མཐའ་རྒྱས་ཀྱི་ཤམ་བུ་དང་བཅས་
པའོ། །མ་འཁྲུལ་སྔོན་ཐོག་ཉིད་ཀྱི་གཞི། །ཞེས་པའི་དོན་ནི། མ་འཁྲུལ་ཞེས་པ་ངོ་བོ་རང་བཞིན་ཐུགས་རྗེ་གསུམ།

སྔོན་ཐོག་ཅེས་པ་སངས་རྒྱས་དང་སེམས་ཅན་རྒྱབ་མ་གྱེས་པའི་དུས། ཉིད་ཀྱི་གཞི་ཞེས་པ་རྒྱུད་བསྟན་པའི་བུ་
གཅིག་འདི། འདི་ལས་འཕྲོས་པས་སྤྲོས་པའི་རྒྱུད། །འདི་ལས་ཞེས་པ་རྒྱུད། འཕྲོས་པས་ཞེས་པ་ཐུགས་རྗེ།
སྤྲོས་པའི་རྒྱུད་ཅེས་པ་ཆོས་ཀྱི་སྒོ་མོ་མ་ལུས་པ། རྒྱུ་ལས་འབྲས་བུ་རང་འབྱུང་བཞིན། །ཞེས་པས་དོན་ནི། རྒྱུ་
ལས་ཞེས་པ་འཁྲུལ་མེད་སྙིང་པོ། འབྲས་བུ་ནི་འཁྲུལ་མེད་སངས་རྒྱས། རང་འབྱུང་བཞིན་ཞེས་པ་སེམས་ཅན་
ལ། འདི་དག་ལས་ནི་ཚིག་ཀུན་ཡང༌། །ཞེས་པའི་དོན་ནི། འདི་དག་ཅེས་པ་རྒྱུད། ལས་ནི་ཞེས་པ་བྱིན་བརླབས།
ཚིག་ཀུན་ཡང་ཞེས་པ་ཐམས་ཅད། དྲན་བསམ་བྲལ་བའི་ངང་ཉིད་ལས། །ཞེས་པས་དོན་ནི། དྲན་བསམ་ཞེས་
པ་བསམ་མནོས་པ་ལྟ་བུ་ཡིན་ཏེ། བྲལ་བའི་ཞེས་པ་བློ་དང༌། ངང་ཉིད་ལས་ཞེས་པ་ཆོས་ཉིད་ཀྱི། བྱས་པ་
མེད་པར་བྱུང་བ་ཡིན། །ཞེས་པའི་དོན་ནི། བྱས་པ་ཞེས་པ་སུས་ཀྱང༌། མེད་པར་ཞེས་པ་འཇིག་རྟེན་གྱི་ཁམས་
གང་དུ་ཡང༌། བྱུང་བ་ཡིན་ཞེས་པ་ཆོས་ཉིད་ཀྱི་རང་སྒྲར། འོད་ཟེར་འཛིན་པའི་སྐྱེ་བུ་ལ། །ཞེས་པའི་དོན་ནི།
འོད་ཟེར་ཞེས་པ་རིག་མདངས་ཞི་ཁྲོ་རང་གསལ་གྱི་འཛིན་པའི་ཞེས་པ་ནམ་མཁའ་ལ། སྐྱེས་བུ་ལ་ཞེས་པ་སྐལ་
ལྡན། འདི་ནི་སྣང་བར་འགྱུར་བའོ། །ཞེས་པའི་དོན་ནི། འདི་ནི་རྒྱུད་བསྟན་པའི་བུ་གཅིག སྣང་བར་ཞེས་པ་
མངོན་སུམ་འགྱུར་བའོ། །ཞེས་པ་རྟགས་ཚད་གོང་ནས་གོང་དུ་འཕེལ་བ་དང༌། དེ་ལས་འཕེལ་ནས་གྲངས་
འགའ་འབྱུང། ཞེས་པའི་དོན་ནི། དེ་ལས་ཞེས་པ་སྐལ་ལྡན་སེམས་ཀྱི་བུ་རིག་པ་མངོན་སུམ་དུ་མཐོང་བ།
འཕེལ་ནས་ཞེས་པ་དོན་རྒྱུད། གྲངས་འགའ་འབྱུང་ཞེས་པ་སངས་རྒྱས་འཇིག་རྟེན་གྱི་ཁམས་སུ། གསང་བའི་
བདེན་པ་གཅིག་པ་ཉིད། །ཅེས་པའི་དོན་ནི། གསང་བའི་ཞེས་པ་ལོག་ལྟ་ཅན་ལ། བདེན་པ་ནི་དོན་དམ་པའི།
གཅིག་པ་ཉིད་ཅེས་པ་རྒྱུད་འདི། གྲངས་མེད་རྡོ་རྗེ་འཆང་རྣམས་ཀྱི། །ཞེས་པའི་དོན་ནི། གྲངས་མེད་ཅེས་པ་
བརྗོད་ལས་འདས་པའི། རྡོ་རྗེ་ཞེས་པ་སྟོང་རིག་ལྔ་ལྡན་ནོ། །འཆང་རྣམས་ཀྱི་ཞེས་པ་རྒྱུན་ཆད་མེད་པར།
ཐུགས་རྡོལ་ཉག་གཅིག་དགོངས་དོན་གཅིག །ཅེས་པའི་དོན་ནི། ཐུགས་རྡོལ་ཞེས་སངས་རྒྱས་ཀྱི་དགོངས་པ།
ཉག་གཅིག་ཅེས་པ་ཐིག་ལེ། དགོངས་དོན་གཅིག་ཅེས་པ་སངས་རྒྱས་ཐམས་ཅད་ཀྱི། འཛིན་མེད་ཡངས་པའི་
རྟོད་ཕུར་ཡིན། །ཞེས་པའི་དོན་ནི། འཛིན་མེད་ནི་སྐུ་གསུམ་ལ། ཡངས་པའི་ཞེས་པ་ལྟ་བ། རྟོད་ཕུར་ཡིན་ཞེས་
འགྱུར་བ་མེད་པའི། ཐོད་རྒལ་ཐོག་བབས་ཀུན་གྱི་གནད། །ཅེས་པའི་དོན་ནི། ཐོད་རྒལ་ཅེས་པ་རིག་པ་མངོན་
སུམ་མོ། །ཐོག་བབས་ཞེས་པ་ཨ་མ་ན་སེའོ། །ཀུན་གྱི་གནད་ཅེས་པ་རྒྱུད་འདི། རང་ས་འབྱེད་པའི་ལྡེ་མིག་
མཆོག །ཅེས་པའི་དོན་ནི། རང་ས་ཞེས་པ་ཐེག་པའི། འབྱེད་པ་ཞེས་པ་སོ་སོར། ལྡེ་མིག་མཆོག་ཅེས་པ་རྒྱུད་

འདིས་དོན་ཁྲོལ་ཅིང་རྟོགས་པར་བྱེད་པ། འདི་ནི་བདེ་བའི་ས་བོན་འཛིན། །ཞེས་པའི་དོན་ནི། འདི་ནི་ཞེས་པ་
རྒྱུད། བདེ་བའི་ཞེས་པ་ཟད་པ་མེད་པའི། ས་བོན་འཛིན་ཅེས་པ་རྒྱུད་འདི། བཏགས་མཐོང་ཐོས་རེག་པས།
སངས་རྒྱས་རྣམས་ཀྱི་ཤེས་རབ་ཡིན། །ཞེས་པའི་དོན་ནི། སངས་རྒྱས་ཞེས་པ་ཉོན་མོངས་པ་སངས་ཡེ་ཤེས་
རྒྱས་པའོ། །རྣམས་ཀྱི་ཞེས་པ་མ་ལུས་པ། ཤེས་རབ་ཡིན་ཞེས་པ་མཁྱེན་པ་རྣམས་ཀྱི་གཙོ་བོ། མཁའ་མཉམ་
དག་པའི་གནམ་གཟེར་འདིས། །ཞེས་པའི་དོན་ནི། མཁའ་མཉམ་ཞེས་པ་ཆོས་ཉིད། དག་པའི་ཞེས་པ་དབྱིངས།
གནམ་གཟེར་འདིས་ཞེས་པ་ཐིག་ལེ་འཕྱུགས་མེད་ཀྱི་རྒྱུད། བསྟན་པ་ཀུན་གྱི་རྩ་བ་འཛིན། །ཞེས་པའི་དོན་ནི།
བསྟན་པ་ནི་སངས་རྒྱས་ཀྱི། ཀུན་གྱི་ཞེས་པ་མ་ལུས་པ། རྩ་བ་འཛིན་ཅེས་པ་རྒྱུད་འདིས་གང་ཐམས་ཅད་དུ།
འདི་ཡི་གྲངས་སྣ་བཟུང་བས་ན། །ཞེས་པའི་དོན་ནི། འདིའི་ཞེས་པ་རྒྱུད་བསྟན་པའི་བུ་གཅིག གྲངས་སྣ་ཞེས་
པ་ལྷག་ཆད་མེད་པར། བཟུང་བས་ན་ཞེས་པ་འགྲོ་བ་སྐལ་ལྡན་གྱིས། ལྷ་མིན་གཡུལ་རྣམས་རང་ལོག་ཏུ། །
ཞེས་པའི་དོན་ནི། ལྷ་མིན་ཅེས་པ་ལྷ་དང་ལྷ་མ་ཡིན་དང་མིའི། གཡུལ་རྣམས་ཞེས་པ་འཐབ་རྩོད་དང་ཕ་རོལ་
གྱི་དམག་ཚོགས། རང་ལོག་ཏུ་ཞེས་པ་ཕར་ལ། འདི་ཚིག་བཟུང་བ་ཙམ་གྱིས་འགྱུར། །ཞེས་པའི་དོན་ནི། འདི་
ཚིག་ཅེས་པ་རྒྱུད། བཟུང་བ་ཞེས་པ་སྐལ་ལྡན་གྱིས། བསྟན་པའི་བདག་པོ་གང་ཡིན་པ་དེའི་སྐུ་མདོག་དང་
མཐུན་པའི་རིན་པོ་ཆེས་བྲིས་ཏེ་སྤྱི་བོར་བཅངས་པ་ཙམ་གྱིས་འགྱུར་ཞེས་པ་རང་ལོག་ལ། ཁམས་གསུམ་
གཡུལ་ཀུན་འདིས་བཟློག་གོ །ཞེས་པའི་དོན་ནི། ཁམས་གསུམ་ཞེས་པ་འདོད་ཁམས་གཟུགས་ཁམས་
གཟུགས་མེད་ཁམས་སོ། །གཡུལ་ཀུན་ཞེས་པ་གསུམ་པོར་འཁོར་བའི་སྡུག་བསྔལ། འདི་བཟློག་གོ །ཞེས་
པས་དབང་བསྐུར་བའི་དུས་སུ་རྒྱུད་འདི་སྤྱི་བོར་བཏགས་ན། དབང་བསྐུར་ཐོབ་པ་དང་ཐོས་པ་མཐོང་བ་རེག་
པ་ཐམས་ཅད་སངས་རྒྱའོ། །ཆོས་འཆད་པའི་དུས་སུ་རྒྱུད་མགྲིན་པར་བཏགས་ན། ཆོས་འཆད་པ་མཐོང་ཐོས་
མོས་རེག་ཐམས་ཅད་སངས་རྒྱའོ། །ངོ་སྤྲོད་བྱེད་པའི་དུས་སུ་རྒྱུད་འདི་སྙིང་གར་བཏགས་ན། ངོ་སྤྲོད་ཐོབ་
མཐོང་ཐོས་རེག་མོས་ཐམས་ཅད་སངས་རྒྱའོ། །ལར་རྒྱུད་འདི་བཏགས་པའི་མི་ལ་སྲོག་ཆགས་འབྱུང་མི་སྲིད།
བྱུང་བ་སྲིད་ན་ཡང་ལས་སད་པའི་རིགས་ཏེ་གྲོལ་ལོ། །རིགས་དྲུག་རྣམས་ཀྱི་འབྲོས་ཁུང་འགེགས། །ཞེས་པའི་
དོན་ནི། རིགས་དྲུག་ཅེས་པ་འགྲོ་བས་ཏེ་ལུས་བཟང་ངན་གྱི་བྱེད་པའོ། །རྣམས་ཀྱི་ཞེས་པ་གྲངས་ལས་འདས་
ཏེ་མ་ལུས་པའོ། །འབྲོས་ཁུང་འགེགས་ཞེས་པ་སངས་རྒྱས་ལས་འབྲོས་ཏེ་ལས་ངན་སྣ་ཚོགས་བསགས་ནས།
འཁོར་བ་ངན་སོང་གསུམ་དུ་ཟག་པར་བྱེད་པའི་ཁུང་བུ་རྒྱུད་འདི་བཏགས་པ་ཙམ་གྱིས་འགེགས་པའོ། ། མྱ་

ངན་འདས་པའི་གྲོང་ཁྱེར་དུ། །ཞེས་པའི་དོན་ནི། མྱ་ངན་ཞེས་པ་འཁོར་བ་ངན་སོང་གསུམ་གྱི་སྡུག་བསྔལ་ལོ། །
འདས་པའི་ཞེས་པ་སངས་རྒྱས་ཀྱི་བདེ་བ་ཟག་པ་མེད་པའོ། །གྲོང་ཁྱེར་དུ་ཞེས་པ་དཔེར་དེ་སངས་རྒྱས་ཀྱི་ཞིང་
ཁམས་རྣམ་པར་དག་པ་རིགས་ལྔ་ཚོམ་བུའི་དཀྱིལ་འཁོར་མཐའ་མེད་བརྗོད་ལས་འདས་པར།འཇུག་པར་
བྱེད་པའི་འཁོར་ལོ་ཡིན། །ཅེས་པའི་དོན་ནི། འཇུག་པར་ཞེས་པ་གང་གི་ཞིང་ཁམས་སུ། བྱེད་པའི་ཞེས་པ་རབ་
འདི། འབྲིང་བར་དོ། ཐ་མ་སྤྲུལ་སྐུའི་ཞིང་ཁམས་སུ་མངལ་སྒོ་མི་འགྲིམ་སྟེ། ལོ་ལྔ་བརྒྱ་ན་ཟག་པ་མེད་པར་
འཚང་རྒྱ། འཁོར་ལོ་ཡིན་ཅེས་པ་སངས་རྒྱས་མྱུར་ཏེ་དཔེ་ནམ་མཁའ་ལ་ཉི་མ་གཅིག་ཤར་བས། གླིང་བཞི་མུན་
པ་རང་སངས་བ་ལྟར། རྒྱུད་འདི་ཐོགས་པ་ཙམ་གྱིས་བསྐལ་པར་བསགས་པའི་ལས་སྒྲིབ་འཇོམས་པས་འདི་
ལས་འཚངས་རྒྱ་བར་མྱུར་བ་མི་འོང་ངོ་། །བྱུང་བ་འདུག་ན་དུས་གསུམ་གྱི་སངས་རྒྱས་ཀྱིས་ངའི་མགོ་ཁོས་ཞེས་
པའོ། །སྲིད་པས་བཅིངས་པ་རྣམས་ལས་ནི། །ཞེས་པའི་དོན་ནི། སྲིད་པས་ཞེས་པ་ང་བདག་གི་འཛིན་པའོ། །
བཅིངས་པ་ཞེས་པ་སྡུག་བསྔལ་གྱིས། རྣམས་ལས་ནི་ཞེས་པ་སེམས་ཅན་མ་ལུས་པ། འདི་ཡིས་གྲོལ་བར་བྱེད་
པའོ། །ཞེས་པའི་དོན་ནི། འདི་ཡིས་ཞེས་པ་རྒྱུད་བསྟན་པའི་བུ་གཅིག གྲོལ་བར་ཞེས་པ་གཟུང་འཛིན་ལས། བྱེད་
པའོ་ཞེས་པ་རྒྱུད་མཐོང་ཐོས་རེག་ཚད། དམ་པའི་སྙིང་པོ་གདུང་རྒྱུད་དུ། །ཞེས་པའི་དོན་ནི། དམ་པའི་ཞེས་པ་
རིགས་བརྒྱའི། སྙིང་པོ་ཞེས་པ་རྒྱུད་འདི། གདུང་རྒྱུད་དུ་ཞེས་པ་སངས་རྒྱས་ཟམ་མ་ཆད་པར་བྱེད་པའི། རང་
བཞིན་དུ་ནི་བབས་ལས་བྱུང༌། །ཞེས་པའི་དོན་ནི། རང་བཞིན་ཞེས་པ་ཡེ་གདོད་མ་ནས་ཀྱི། དུ་ནི་ཞེས་པ་རྒྱུད་
འདི། བབས་ལས་བྱུང་ཞེས་པ་སྐུ་གསུམ་རང་ཆས་ཀྱི། འདིས་ནི་བླ་མའི་སྐུ་མི་སྤོང་། ཞེས་པའི་དོན་ནི། འདིས་
ནི་ཞེས་རྒྱུད། བླ་མའི་ཞེས་པ་གདམས་ངག སྐུ་མི་སྤོང་ཞེས་པ་བླ་མས་འདི་ཉིད། འདི་ཉིད་ནི་བླ་མ་གཅིག་ལ་
གཅིག་རང་བབས་པའོ། །དེས་ན་འགྲོ་བའི་བླ་མ་གྲངས་ལས་འདས་པ་འཕེལ་ཞིང་དེའི་རྒྱུད་སྤེལ་ཏེ། ཡང་
འགྲོ་བའི་བླ་མས་སྤེལ་ལོ། །སྙིང་ལ་ཉི་མའི་འོད་བརྡལ་བས། །ཞེས་པའི་དོན་ནི། སྙིང་ལ་ཞེས་པ་འགྲོ་བ་
སེམས་ཅན་ཐམས་ཅད་ཀྱི། ཉི་མའི་ཞེས་པ་ཡེ་ཤེས་ཐིག་ལེ་ལྔའི། འོད་བརྡལ་བས་ཞེས་པ་དུང་ཁང་ན་ཁྲག་
འཐུང་ལྔ་བཅུ་རྩ་བརྒྱད། སྙིང་ག་ན་ལྷ་སུམ་ཅུ་རྩ་བདུན། ལར་ལུས་མགོ་གཞུག་ལ་སངས་རྒྱས་སུམ་སྟོང་
བཞུགས་པ་ལ་དགོངས་ཏེ། འོད་མཐིང་ཁ་དཀར་སེར་དམར་ལྗང་སྣ་ཚོགས་པས་ཕྱི་ནང་མེད་པར་ཡེ་གདོད་མ་
ནས། ཕྱོགས་བཅུར་ཁྱབ་པའི་མུན་པ་ནི། །ཞེས་པའི་དོན་ནི། ཕྱོགས་བཅུར་ཞེས་པ་ཕྱོགས་བཞི་དང་མཚམས་
བཞི་སྟེ་བརྒྱད་སྟེང་འོག་གཉིས་དང་བཅུའོ། །ཁྱབ་པའི་ཞེས་པ་ཆོས་ཉིད་ལ་ང་དང་བདག་ཏུ་འཛིན་པས། མུན་

པ་ནི་ཞེས་པ་ཆོས་ཅན་སྤྱིའི་མཚན་ཉིད་ཐམས་ཅད་ཆོས་ཉིད་རང་མདངས་སུ་མ་རིག་པའི། འདི་ཡིས་རང་
སངས་ཉིད་དུ་འགྲོ། །ཞེས་པའི་དོན་ནི། འདི་ཡིས་ཞེས་རྒྱུད་བསྟན་པའི་བུ་གཅིག རང་སངས་ཞེས་པ་འཁྲུལ་
པའི་སྣང་བ་ཏག་ཏག་ཏིག་ཏིག་འདི། ཉིད་དུ་འགྲོ་ཞེས་པ་འདིའི་བྱིན་རླབས་ཀྱིས་འཁྲུལ་སྣང་ཞིང་ཁམས་སུ།
ལྷག་པར་གནས་པའི་ཡེ་ཤེས་ནི། །ཞེས་པའི་དོན་ནི། ལྷག་པར་ཞེས་པ་སྐུ། གནས་པའི་ཞེས་པ་ལུས་མགོ་
གཞུག་ལ་སངས་རྒྱས་སུམ་སྟོང༌། ཡེ་ཤེས་ནི་ཞེས་པ་སྔོན་རྡོ་རྗེ་འཆང་གིས་རང་མདངས་སུ་ཡེ་ནས་ཤེས་པ་
བཞིན་དུ། འདི་ཡིས་མཆོག་ཏུ་སྟོན་པར་བྱེད། །ཅེས་པའི་དོན་ནི། འདི་ཡིས་ཞེས་པ་རྒྱུད་བསྟན་པའི་བུ་གཅིག
མཆོག་ཏུ་ཞེས་པ་ཐུན་མོང་མ་ཡིན་པ་སྟོན་པར་བྱེད་ཅེས་པ་སངས་རྒྱས་སུམ་སྟོང་གི་ཞལ་དུས་གཅིག་ལ།དཀོན་
པའི་མཆོག་རྣམས་བསྐྱེད་པའི་ཡུམ། །ཞེས་པའི་དོན་ནི། དཀོན་པའི་ཞེས་པ་འཇིག་རྟེན་ཁམས་སུ། མཆོག་
རྣམས་ཞེས་པ་བསྟན་པའི། བསྐྱེད་པའི་ཡུམ་ཞེས་པ་རྒྱུད་འདི་ཡིས། སེམས་དལ་བསམ་གཏན་ངང་གིས་གྲུབ། །
ཅེས་པའི་དོན་ནི། སེམས་དལ་ཞེས་པ་ངོ་བོ་སྟོང་པར་ཤེས་པས། བསམ་གཏན་ཞེས་པ་རང་བཞིན་གྱིས་ཞིང་
ཁམས་ཤར་བས། ངང་གིས་གྲུབ་ཅེས་པ་ཆོས་ཉིད་ཀྱི་བྱིན་བརླབས་རྒྱུད་འདིས། ཆོས་སྐུའི་སྣང་བ་དུས་གཅིག་
ཏུ།།ཞེས་པའི་དོན་ནི། ཆོས་ནི་སྟོང་ཞིང་བདག་མེད་པའི་རིག་པ་སྐུ་ནི་དེའི་རང་མདངས་སངས་རྒྱས་སུམ་སྟོང་།
སྣང་བ་ནི་ངོ་བོ་སྟོང་པ་རང་བཞིན་གསལ་བ་ཐུགས་རྗེས་མ་ཁྱབ་པ་མེད་པའི། དུས་གཅིག་ཏུ་ཞེས་པ་ཐམས་
ཅད་དབྱེར་མེད་ཐིག་ལེ་ཉག་གཅིག སྟོན་པར་བྱེད་པའི་སྒྲོན་མའོ། །ཞེས་པའི་དོན་ནི། སྟོན་པར་ཞེས་པ་མངོན་
སུམ་དུ། བྱེད་པའི་ཞེས་པ་སྐད་ཅིག་ལ། སྒྲོན་མའོ་ཞེས་པ་མ་རིག་པའི་མུན་པ་སེལ་བའི། དཔེ་བསྐལ་པར་
ཡོད་པའི་མུན་པ་ཡང་སྒྲོན་མེ་གཅིག་གིས་འཇོམ་པ་ལྟར་བསྐལ་པར་བསགས་པའི་ལས་སྒྲིབ་ཀྱང་རྒྱུད་འདི་
བཏགས་པས་འདགས་པར་འགྱུར་བའོ། །ཕྱིན་ཅི་ལོག་ལས་ཡང་དག་ཏུ། །ཞེས་པའི་དོན་ནི། ཕྱིན་ཅི་ཞེས་པ་
མུ་སྟེགས་སོ། །ལོག་ལས་ཞེས་པ་ལྟ་བ། ཡང་དག་ཏུ་ཞེས་པ་སངས་རྒྱས་ཀྱི་དགོངས་པ། དག་པར་བྱེད་པའི་ཆུ་
རྒྱུན་ཡིན། །ཞེས་པའི་དོན་ནི། དག་པར་ཞེས་པ་དམ་གྲིག བྱེད་པའི་ཞེས་པ་རྒྱུད་འདི་བཏགས་ན། ཆུ་རྒྱུན་ཡིན་
ཅེས་པ་ཀ་དག་གནས་ལུགས་ཀྱི། ཐེག་པ་ཀུན་གྱི་མཐར་ཐུག་ཏུ། །ཞེས་པའི་དོན་ནི། ཐེག་པ་ཞེས་པ་དགུའི།
ཀུན་གྱིས་ཞེས་པ་ཆོས། མཐར་ཐུག་ཏུ་ཞེས་པ་ཡང་གསང་བླ་ན་མེད་པའི་སྙིང་ཐིག་ཏུ། སྐྱེལ་བར་བྱེད་པའི་
ཤིང་རྟའོ། །ཞེས་པའི་དོན་ནི། སྐྱེལ་བར་ཞེས་པ་རྒྱུད་འདིས། བྱེད་པའི་ཞེས་པ་བར་དོར། ཤིང་རྟའོ་ཞེས་པ་ས་
ལམ་མཐོང་ཐོས་རེག་པས་ཆོད་པའོ། །ཐོས་བསམ་སྒོམ་པའི་རྒྱངས་ཤིང་དུ། །ཞེས་པའི་དོན་ནི། ཐོས་བསམ་

ཞེས་པ་ཐེག་པ་མཐའ་དག་གི་ཆོས་ལ། སྒོམ་པའི་ཞེས་པ་དེའི་དོན། རྒྱངས་ཤིང་དུ་ཞེས་པ་དཔེ་སྟེ་དོན་ལ་
སངས་རྒྱས་ཀྱི་མཁྱེན་པ་མཐའ་དག་ལ་མ་རྨོངས་པར། འཇུག་པར་བྱེད་པའི་དངོས་པོ་ཡིན། །ཞེས་པའི་དོན་ནི།
འཇུག་པར་ཞེས་པ་སེམས་ཅན་སྐལ་ལྡན་རྣམས་སངས་རྒྱས་ཀྱི་སར། བྱེད་པའི་ཞེས་པ་རྒྱུད་འདི་མཐོང་ཐོས་
རེག་པས། དངོས་པོ་ཡིན་ཞེས་པ་ཆོས་ཐམས་ཅད་ཀྱི་ཡང་སྙིང་དྲིལ་བའི། སྡེ་སྣོད་ཐམས་ཅད་འཛིན་པའི་ཆོས། །
ཞེས་པའི་དོན་ནི། སྡེ་སྣོད་ཅེས་པ་འདུལ་བ་མདོ་སྡེ་མངོན་པའོ། །ཐམས་ཅད་ཅེས་པ་སེམས་ཅན་གྱི་དུག་
གསུམ་རེ་རེ་ལ་རྟོག་པ་མི་འདྲ་བ་ཉི་ཁྲི་ཆིག་སྟོང་འགྱུ་དུག་གསུམ་ཆ་མཉམ་གྱི་རྟོག་པ་མི་འདྲ་བ་ཉི་ཁྲི་ཆིག་སྟོང་
འགྱུ་བས་དེའི་གཉེན་པོར། འདུལ་བ་མདོ་སྡེ་མངོན་པ་གསུམ་པོ་རེ་རེ་ལ་ཆོས་ཀྱི་སྒོ་མོ་མི་འདྲ་བ་ཉི་ཁྲི་ཆིག་
སྟོང་ཆིག་སྟོང་གསུངས། སྡེ་སྣོད་གསུམ་པོ་ཆ་མཉམ་གྱི་ཆོས་ཉི་ཁྲི་ཆིག་སྟོང་གསུངས། འཛིན་པའི་ཞེས་པ་ཆོས་
ཀྱི་སྒོ་མོ་དེ་དག་ཐམས་ཅད་ཀྱི་དོན། མཉེན་ལྕུག་ལྡན་པའི་ལྕགས་ཀྱུའོ། །ཞེས་པའི་དོན་ནི། མཉེན་ལྕུག་ཅེས་
པ་ཞི་བའི་ལྷ་བཞི་བཅུ་རྩ་གཉིས། ལྡན་པའི་ཞེས་པ་རང་གི་རིག་པ་ལ། ལྕགས་ཀྱུའོ་ཞེས་པ་དཔེ་སྟེ། རྒྱུད་འདིའི་
བྱིན་བརླབས་ཀྱིས་བར་དོར་རང་གི་རིག་པའི་མདངས་སུ་ཟིན་པར་བྱེད་པའི། རྣལ་འབྱོར་དག་པའི་དཀྱིལ་
འཁོར་གྱི། །ཞེས་པའི་དོན་ནི། རྣལ་འབྱོར་ཞེས་པ་ཡེ་གདོན་མ་ནས་རྩལ་ཆེན་རྫོགས་པའི། དག་པའི་ཞེས་པ་
དབྱིངས། དཀྱིལ་འཁོར་གྱི་ཞེས་པ་རིག་མདངས་ཞི་ཁྲོའི། ལམ་དུ་འཇུག་པའི་ས་མཁན་ཡིན། །ཞེས་པའི་དོན་
ནི། ལམ་དུ་ཞེས་པ་ཐར་བའི། འཇུག་པའི་ཞེས་པ་སེམས་ཅན། ས་མཁན་ཡིན་ཞེས་པ་དཔེ་སྟེ། ངམ་གྲོག་
གཡང་ས་ཅན་ལམ་རྒྱུས་ཡོད་པས་མི་ནོར་བ་ལྟར། རྒྱུད་འདི་མཐོང་ཐོས་རེག་པས་ལམ་མི་ནོར་ཏེ་སངས་རྒྱའོ། །
མངལ་རྣམས་ཁུང་སྒོ་འགོག་པར་བྱེད། །ཅེས་པའི་དོན་ནི། མངལ་རྣམས་ཞེས་པ་རིགས་དྲུག་གི ཁུང་སྒོ་ཞེས་
པ་དེ་རུ་ཕྱིས་ཚུད་པར་བྱེད་པའི། འགོག་པར་བྱེད་ཅེས་པ་རྒྱུད་འདིའི་བྱིན་རླབས་ཀྱིས། ཐར་བའི་སྐས་ནི་རང་
འཛུགས་ཡིན། །ཞེས་པའི་དོན་ནི། ཐར་བའི་ཞེས་པ་འཁོར་བ་ལས། སྐས་ནི་ཞེས་པ་རྒྱུད་འདི། རང་འཛུགས་
ཡིན་ཞེས་པ་ཡེ་གདོད་མ་ནས། རྣམ་དག་འོད་ཀྱི་མཐོང་འབྱེད་པ། །ཞེས་པའི་དོན་ནི། རྣམ་དག་ཅེས་པ་དབྱིངས།
འོད་ཀྱི་ཞེས་པ་མཐིང་ག་དཀར་སེར་དམར་ལྗང་སྣ་ཚོགས་པའོ། །མཐོང་འབྱེད་པ་ཞེས་པ་རྒྱུད་འདི་བཏགས་
པའི་འགྲོ་བ་དེ་འདས་པའི་ཚེ། ནང་དུ་ཡེ་ཤེས་ཀྱི་མཐོངས་སྐུ་དང་འོད་དང་ཐིག་ལེར་འཆར། ཕྱི་རུ་འཇའ་དང་
སྐུ་གདུང་རིང་བསྲེལ་དུ་འགྱུར་རོ། །དེ་ལ་ཡང་འོད་ལྔ་གྱེན་འགྲེང་དང་རྩིབས་ཤར་དང༌། ནས་འདྲ་རིས་དང་
གདུགས་ཕུབ་པ་ལྟར་འབྱུང་ངོ༌། །དེ་ཐིག་ལེ་དང་སྐུ་དང་དབྱིངས་ཟིན་པའི་མཐོངས་སོ། །འཇའ་དཀར་པོ་

དར་དཀར་བརྒྱངས་པ་ལྟ་བུ་འབྱུང་སྟེ། དེ་བྱང་ཆུབ་སེམས་འབྱོངས་པའི་མཐོངས་སོ། །ཆོས་རྣམས་ཀྱི་ནི་རེ་
གནས་ས། །ཞེས་པའི་དོན་ནི། ཆོས་རྣམས་ཞེས་པ་ཐེག་དགུའི། ཀྱི་ནི་ཞེས་པ་དེ་དག་ཐམས་ཅད་ཀྱི། རེ་
གནས་ས་ཞེས་པ་འབྲས་བུ། བདུད་དང་མུ་སྟེགས་མགོ་གནོན་ཡིན། །ཞེས་པའི་དོན་ནི། བདུད་དང་ཞེས་པ་
བར་དུ་གཅོད་པའི། མུ་སྟེགས་ཞེས་པ་ལྟ་བ་ལོག་པའི། མགོ་གནོན་ཡིན་ཞེས་པ་རྒྱུད་འདི་ཡི་བྱིན་རླབས་ཀྱིས་
བཅོམ་ལྡན་འདས་ཀྱི་མཛད་པ་དང་མཚུངས་ཏེ་གླགས་མི་རྙེད་དོ། །ཤེས་རབ་རྨུགས་པའི་གསལ་འདེབས་སོ། །
ཞེས་པའི་དོན་ནི། ཤེས་རབ་ཅེས་པ་ཡང་དག་པའི་དོན། རྨུགས་པའི་ཞེས་པ་བྱོལ་སོང་ལ་སོགས་པ་ལ་རྒྱུད་
འདི་བཏགས་ན། གསལ་འདེབས་ཞེས་པ་ཡེ་གདོད་མ་ནས་སངས་རྒྱས་ཀྱི་སྙིང་པོ་འཁྲུལ་མེད་དེ་སེམས་ཅན་
ཐམས་ཅད་ལ་བཞུགས་པས། རྒྱུད་འདི་ཡི་བྱིན་རླབས་ཀྱིས་སད་པར་བྱས་ནས་གྲོལ་བས། དེས་ན་བག་ཆགས་
སྲབ་འཐུག་མེད་པའི་ཆོས་སོ། །སྨོན་འཇུག་ཀུན་གྱི་སྲོག་ཤིང་ཡིན། །ཞེས་པའི་དོན་ནི། སྨོན་ཞེས་པ་སེམས་
ཅན་ཐམས་ཅད་སངས་རྒྱས་པར་སྨོན་པ་དེ། འཇུག་ཅེས་པ་རྒྱུད་འདི་བཏགས་པ་ཙམ་མཐོང་བ་ཙམ་ཐོས་པ་
ཙམ་རེག་པ་ཙམ་གྱིས་སངས་རྒྱ་བར་ནུས་སོ། །ཀུན་གྱི་ཞེས་པ་རྒྱུད་འདི་བཏགས་པ། སྲོག་ཤིང་ཡིན་ཞེས་པ་
འཆི་བ་ཡང་ཟློག་སྟེ། གཟའ་བདུད་རྒྱལ་པོ་བསེན་མོ་ས་བདག་ཀླུ་གཉན་ལྷ་མ་སྲིན་སྡེ་བརྒྱད་ཀྱི་རྦོད་གཏོང་
གནོད་པ་ཐམས་ཅད་བཟློག ཚེ་རིང་བ་དང༌། ནད་མེད་པ་དང༌། བཀྲ་ཤིས་པར་འགྱུར་རོ། །དེས་ན་སྨོན་ལམ་
ལ་མི་ལྟོས་པའི་ཆོས་སོ། །ལྷ་དང་སྔགས་ཀྱི་མདོ་འདུད་དོ། །ཞེས་པའི་དོན་ནི། ལྷ་དང་ཞེས་པ་ཕྱི་ནང་གི
སྔགས་ཀྱི་ཞེས་པ་ཕྱི་ནང་ལྷའི། མདོ་འདུད་དོ་ཞེས་པ་རྒྱུད་འདི་མཐོང་ཐོས་རེག་པའི་བྱིན་རླབས་ཀྱིས་བསྐྱེད་
རིམ་མ་བསྒོམས་པར་ལྷ་སུམ་སྟོང་གི་ཞལ་མཐོང༌། སྔགས་མ་ཟློས་པར་སངས་རྒྱས་ཀྱི་འཕྲིན་ལས་གྲུབ་པས་
སོ། །དེས་ན་བསྐྱེད་རིམ་དང་སྔགས་བཟླས་པ་ལ་མི་ལྟོས་པའི་ཆོས་སོ། །དཀྱིལ་འཁོར་རྣམས་ཀྱི་སྐྱེད་ཤིང་ངོ༌། །
ཞེས་པའི་དོན་ནི། དཀྱིལ་འཁོར་ཞེས་པ་སྟོང་རིག་ཐིག་ལེའི་དཀྱིལ་ལ་རང་མདངས་ཡེ་ཤེས་ལྔ་ཡི་འཁོར།
རིགས་ལྔ་རིགས་ཀྱི་གཙོ་བོ་ཡབ་ཡུམ་ལ་རིགས་བཞི་སོ་སོའི་ཡབ་ཡུམ་སྦྲགས་མའི་འཁོར། རིགས་ལྔ་ཚོམ་
བུའི་དཀྱིལ་ལ་སེམས་དཔའ་སེམས་མ་སྒོ་བཞི་ཡབ་ཡུམ་འཁོར་བས་ན་དཀྱིལ་འཁོར་ཞེས་པའོ། །རྣམས་ཀྱི་
ཞེས་པ་ཕྱི་ནང་ཐམས་ཅད་ཀྱི། སྐྱེད་ཤིང་ངོ་ཞེས་པ་དཔེ་སྟེ་དོན་ལ་རིག་པའི་རང་མདངས་ཀྱི་དཀྱིལ་འཁོར་
ཐམས་ཅད། ད་ལྟ་རྣམ་སྨིན་སྒྱུ་ལུས་ཀྱི་རྩ་ནང་དུ་འཁུམས་པ་རྣམས། རྒྱུད་འདི་བཏགས་པའི་བྱིན་རླབས་ཀྱིས།
བར་དོར་ནམ་མཁས་གར་ཁྱབ་ཐམས་ཅད་དུ་མཐའ་མེད་ལས་འདས་པ། དེས་ན་ཐོས་པ་དང་དཔེ་ཆ་ལ་མི་ལྟོས་

པའི་ཆོས་སོ། །ལྟ་སྒོམ་ལོག་པའི་དག་བྱེད་ཁྲུས། །ཞེས་པའི་དོན་ནི། ལྟ་སྒོམ་ཞེས་པ་ཕྱོགས་ལྷུང་དང་གཉིས་
སུ་མེད་པའོ། །ལོག་པའི་ཞེས་པ་ལྟ་བ་སྒོམ་པ་སྤྱོད་པ་ལོག་པའི་མུ་སྟེགས་པ་འབྲས་བུ་ལོག་སྟེ་ལྷ་དང་དབང་
ཕྱུག་ཐོབ་པ་ལ་དགོངས་ཀྱང་དམྱལ་བ་བསྒྲུབ་བྱའོ། །དག་བྱེད་ཁྲུས་ཞེས་པ་སྔར་མུ་སྟེགས་ལྟ་བུ་ཡིན་ཡང་ཕྱིས་
རྒྱུད་འདི་དང་འཕྲད་ན་གྲོལ་ཏེ། དེས་ན་ལུས་ཀྱི་བྱ་བ་དང་སྒོམ་པ་ལ་མི་ལྟོས་པའི་ཆོས་སོ། །མན་ངག་སྙིང་པོའི་
རྫོགས་པའི་ས། །ཞེས་པའི་དོན་ནི། མན་ངག་ཅེས་པ་སངས་རྒྱ་བའི། སྙིང་པོ་ཞེས་པ་ཆོས་ཐམས་ཅད་ཀྱི་སྙིང་
པོ་སྟོང་པ། སྟོང་པའི་སྙིང་པོ་རིག་པ། རིག་པའི་སྙིང་འོད་ལྔ། འོད་ལྔའི་སྙིང་པོ་སྐུ་ལྔ། སྐུ་ལྔའི་སྙིང་པོ་རང་
མདངས་སུ་ཤེས་པའི་ཤེས་རབ། རྫོགས་པའི་ས་ཞེས་པ་སངས་རྒྱས་སྲས་གཅིག་པོ་འདི་སྔར་འདི། ད་ལྟར་
ཀྱང་འདི། ཕྱིས་ཀྱང་འདི་ལས་ཟབ་པ་ཡོད་རེ་ཀན་ནོ་ཞེས་པའོ། །རྡོ་རྗེ་ཐེག་པའི་གྲངས་རྫོགས་ནས། །ཞེས་
པའི་དོན་ནི། རྡོ་རྗེ་ནི་སྟོང་རིག་ལྔ་ལྡན་འགྱུར་མེད་དེའོ། །ཐེག་པའི་ཞེས་པ་ཨ་ཏིའི། གྲངས་རྫོགས་ནས་ཞེས་
པ་ཨ་ཏི་ལ་སྡེ་གསུམ། དེ་ལ་ཀློང་དགུ་ཤྭ་ལོ་ཀ་འབུམ་ཕྲག་དྲུག་ཅུ་རྩ་བཞི། ལེའུ་སྟོང་ཕྲག་སུམ་ཅུ་རྩ་ལྔ། བམ་
པོ་ཉི་ཁྲི་སྟོང་ཕྲག་གཅིག བརྗོད་བྱ་ནམ་མཁའ་དང་མཉམ་པ། རྗོད་བྱེད་ཉེ་བར་བསྡུས་པས་གཟེར་བུ་བརྒྱ་
དང་བརྒྱད་ཅུ། གྲངས་ནི་སྟོང་ཕྲག་ཕྱེད་དང་གཉིས། གནད་ཆེན་བསྡུས་པ་སྟོང་ཕྲག་གསུམ། གོལ་སྒྲིབ་ཁྲི་
ཕྲག་བཞི་བཅུ་ཐམ་པ། མིང་ཐོགས་པའི་རྒྱུད་ཁྲི་ཕྲག་གཉིས། དེ་དག་གི་ཡང་སྙིང་རྒྱུད་བཅུ་བདུན། དེ་དག་གི་
ཡང་སྙིང་རྒྱུད་རང་བྱུང་རང་བབས་སངས་རྒྱས་སྲས་གཅིག་གསེར་གྱི་སྙིང་པོ་ཉི་མ་རབ་ཏུ་སྣང་བྱེད་འདིའོ། །
འདི་ནི་ཐིག་ལེ་ཉག་གཅིག་གོ །ཐིག་ལེ་ཉག་གཅིག་ནི་ཀ་ནས་དག་གོ །འགྲོ་རྣམས་ལམ་ལ་འཛུད་པའོ། །ཞེས་
པའི་དོན་ནི། འགྲོ་རྣམས་ཞེས་པ་ཁམས་གསུམ་གྱི་སེམས་ཅན་ཐམས་ཅད། ལམ་ལ་ཞེས་པ་སངས་རྒྱས་སྐུ་
གསུམ་གྱི། འཛུད་པའོ་ཞེས་པ་རྒྱུད་འདིས་སྔར་ཚངས་པ་ཆེན་པོའི་གནས་སུ་ཐམས་ཅད་གྲོལ་ཏེ་འཁོར་བ་སྟོང་
བར་བྱས། དེ་ནས་ཁྱབ་འཇུག་གི་གནས་སུ་ཐམས་ཅད་གྲོལ་ཏེ་སྟོངས་པར་བྱས། དེ་ནས་ཀ་ལ་པིང་ཀའི་གནས་
སུ་ཐམས་ཅད་གྲོལ་ཏེ་སྟོངས་པར་བྱས། དེ་ནས་རྫུས་སྐྱེས་ནས། ཐོག་དྲངས་ནས་མཐའ་མེད་བརྗོད་ལས་འདས་
པ་གྲོལ་བར་བྱེད་དོ། །ཐེག་པའི་རྒྱལ་པོ་ཡོངས་རྫོགས་ཀྱི། །ཞེས་པའི་དོན་ནི། ཐེག་པའི་ཞེས་པ་དགུའི། རྒྱལ་
པོ་ཞེས་པ་གོང་ན་མེད་པའི། ཡོངས་རྫོགས་ཀྱི་ཞེས་པ་མ་རྫོགས་དགུ་རྫོགས་པ་ཡོད་པ་མིན་པ་ཡིན་པ་མེད་པ་
སྣང་བ་མི་སྣང་བ། གསལ་བ་མི་གསལ་བ་རྟག་པ་མི་རྟག་པ། གཉིས་དང་གཉིས་མེད་མ་ཡིན་པ་ཐམས་ཅད་
ཡོངས་རྫོགས་བསྟན་པའི་བུ་གཅིག་གི ཡོན་ཏན་བྱུང་ཚུལ་རང་བྱུང་ངོ༌། །ཞེས་པའི་དོན་ནི། ཡོན་ཏན་ཞེས་པ་

སངས་རྒྱས་ཀྱི། བྱུང་ཚུལ་ཞེས་པ་རྒྱུད་འདི་བཏགས་མཐོང་ཐོས་རེག་པའི་སེམས་ཅན་ལ། རང་བྱུང་ངོ་ཞེས་པ་
ཡོན་ཏན་གྱི་ཚིགས་སུ་བཅད་པ་རྣམས་ཀྱང་བྱས་པ་ལྟ་བུ་མ་ཡིན་ཏེ། དངོས་པོ་གཤིས་ཀྱི་གནས་ལུགས་ལས་
མངོན་སུམ་དུ་སྣང་བའོ། །དེས་ན་སྔར་ཡང་འདི་ལས་ཟབ་པ་བྱོན་རེ་ཀན་ནོ། །ད་ལྟར་ཡང་འདི་ལས་ཟབ་པ་
བཞུགས་རེ་ཀན་ནོ། །ཕྱིས་ཀྱང་འདི་ལས་ཟབ་པ་འབྱོན་རེ་ཀན་ནོ། །དེས་ན་འདི་ཡོད་སངས་རྒྱས་དངོས་སོ། །
འགྲོ་བ་རྣམས་ཀྱི་བླ་མ་དམ་པའོ། །དགོས་འདོད་འབྱུང་བའི་ནོར་བུའོ། །རྒྱུད་འདི་དང་བླ་མ་ཕུ་དུད་དུ་ཁུར་
བར་བྱའོ། །མཆོད་པར་བྱའོ། །འབྲི་བར་བྱའོ། །བཀླག་པར་བྱའོ། །འཆང་བར་བྱའོ། །ཀུན་ཆུབ་པར་བྱའོ། །
ཞེས་ཆེ་བ་ཡོན་ཏན་གྱི་ལེའུ་སྟེ་དང་པོ་རྫོགས་སོ། ། ། །
༈ ད་ནི་ལེའུ་གཉིས་པ་འགྲོལ་ཏེ། ཨེ་མ་ཧོ༌། ཞེས་པའི་དོན་ནི། ཨེ་ནི་ངོ་བོ་ཀ་དག་གི་དབྱིངས། མ་ནི་རང་
བཞིན་ལྷུན་གྲུབ་ཀྱི་དབྱིངས། ཧོ་ནི་ཐུགས་རྗེ་ཀུན་ཁྱབ་ཀྱི་དབྱིངས་སོ། །གསང་མཛད་རང་བཞིན་ཚིག་འདི་
ཡང༌། །ཞེས་པའི་དོན་ནི། གསང་མཛད་ཅེས་པ་ལོག་ལྟ་ཅན་ལ་གོང་མའི་ཡོན་ཏན་རྔམས་པོ་ཆེ་རྣམས་བརྗོད་
ན་མི་དགའ་བ། མི་བདེན་ངེས་སོ་བརྫུན་ནོ་ཞེས། ཐེག་པ་ཐུན་མོང་པ་རྣམས་སྡིག་གསོག་པ་འབྱུང་། སྡིག་
བསགས་ན་སེམས་ཅན་སྟོང་བསྒྲལ་བས་འདི་ལ་སྐུར་པ་བཏབ་པ་བརྒྱའི་ཆར་ཡང་མི་ཉེ་སྟོང་གི་ཆར་ཡང་མི་ཉེ་
བར་སྡིག་ཆེ་བས། སངས་རྒྱས་ལ་རྒྱབ་ཀྱིས་ཕྱོགས་པས་གསང་བར་བྱའོ། །རང་བཞིན་ཞེས་པ་དངོས་པོ་གཤིས་
ཀྱི། ཚིག་འདི་ཡང་ཞེས་པ་ངོ་བོ་རང་བཞིན་ཐུགས་རྗེ་གསུམ་གྱི། རང་བྱུང་ཡེ་དག་ཆེན་པོར་ནི། །ཞེས་པའི་དོན་
ནི། རང་བྱུང་ཞེས་པ་དངོས་པོ་གཤིས་ཀྱི་གནས་ལུགས་ལ། ཡེ་དག་ཅེས་པ་འཁྲུལ་པའི་དྲི་མ། དཔེ་ཉི་མའི་
དཀྱིལ་འཁོར་དང་མཚུངས་སོ། །ཆེན་པོར་ནི་ཞེས་པ་ཐེག་པ་ཐམས་ཅད་ཀྱི་ཡང་རྩེ་སངས་རྒྱས་ཐམས་ཅད་ཀྱི་
དགོངས་པ་གོང་ན་མེད་པ་སུས་ཀྱང་མ་བྱས་པའོ། །སྤེལ་ཚིག་གསང་བ་འདི་ལྟར་སྣང༌། །ཞེས་པའི་དོན་ནི།
སྤེལ་ཚིག་ཅེས་པ་སངས་རྒྱས་ཇི་ལྟར། གསང་བ་ཞེས་པ་ལོག་ལྟ་ཅན་ལ། འདི་ལྟར་སྣང་ཞེས་པ་འདི་ན་མར་
གསུངས་པ་བཞིན་ནམ་མཁའ་ལ་ཕྱིས་འབྱུང་ལ་ཡང་བརྗོད་དོ། །ཡེ་ཐོག་དང་པོའི་སངས་རྒྱས་ནི། །ཞེས་པའི་
དོན་ནི། ཡེ་ཐོག་ཅེས་པ་གར་ཡང་རྒྱ་མ་ཆད་པའི་མིང་མེད་དེའོ། །དང་པོའི་ཞེས་པ་དངོས་པོ་གཤིས་ཀྱི། སངས་
རྒྱས་ནི་ཞེས་པ་ངོ་བོ་རང་བཞིན་ཐུགས་རྗེ་གསུམ་མོ། །དང་པོ་མངོན་འཕགས་དྲན་པ་མགོན། །ཞེས་པའི་དོན་
ནི། དང་པོ་ཞེས་པ་སངས་རྒྱས་དང་སེམས་ཅན་རྒྱབ་མ་གྱེས་པའི་དུས་སུ་ཤེས་རིག་ཀུན་བཟང་ཡུམ་གྱི། མངོན་
ཞེས་པ་སྒྲོན་མ་སྐུ་གསུམ་དུ། འཕགས་ཞེས་པ་གཞི་ལས་ཐུགས་རྗེ། དྲན་པ་ཞེས་པ་རང་མདངས་སུ། མགོན་

ཞེས་པ་ཁམས་གསུམ་སེམས་ཅན་གྱི་མགོན་དུ་ཡེ་གདོད་མ་ནས་བྱོན་ནོ། །ཇི་ལྟར་དུ་བྱོན་ན་ཆོས་སྐུ་ལས་
ལོངས་སྐུ། ལོངས་ལས་སྐུ་སྤྲུལ་པའི་སྐུ་རྡོ་རྗེ་འཆང༌། སྐུ་གསུམ་གྱི་མཛད་པ་སུམ་བཅུ་རྩ་དྲུག་མཐར་ཕྱིན་པར་བྱོན་
ནོ། །ཕྱག་རྒྱ་རང་དྲན་འཁོར་ལོ་ནི། །ཞེས་པའི་དོན་ནི། ཕྱག་རྒྱ་ཞེས་པ་ཞི་ཁྲོའི། རང་དྲན་ཞེས་པ་རང་མདངས་
སུ། འཁོར་ལོ་ནི་ཞེས་པ་སྐུ་གསུང་ཐུགས་མི་ཟད་པ་རྒྱན་གྱི། གཞི་ལས་འཕགས་པའི་ཁྱད་པར་ཚིག །ཅེས་
པའི་དོན་ནི། གཞི་ལས་ཞེས་པ་དང་པོའི་ཆོས་ཉིད་ཀ་དག་ལས། འཕགས་པའི་ཞེས་པ་རིག་པ་སྐུ་དང་འོད་དུ།
ཁྱད་པར་ཚིག་ཅེས་པ་འདུས་མ་བྱས་ཡེ་ཤེས་གསུམ་གྱི་གསུང་བསྟན་པ་ཐམས་ཅད་ཀྱི་བུ་གཅིག་པོ་འདིའོ།
ཕུལ་སྔོན་གྱི་ཐོག་མར་བྱུང༌། །ཞེས་པའི་དོན་ནི། སྤྱི་ཕུད་ཅེས་པ་གོང་ན་མེད་པའོ། །སྔོན་གྱི་ཞེས་པ་བསྐལ་པ་
ཀུན་གྱི་ཐོག་མར་བྱུང་བའོ། །ཐོག་མར་བྱུང་ཞེས་པ་མདོ་རྒྱུད་ཀུན་གྱི་ཐོག་མར་རང་བྱུང་གི་རྒྱུད་འདི་བྱུང་བའོ། །
འདི་དུས་ཁྲག་ཁྲིག་བདུན་ཅུ་ཡིས། །ཞེས་པའི་དོན་ནི། འདི་དུས་ཞེས་པ་ཆོས་ཉིད་ཀྱི་ནམ་མཁའ་ལ་དབྱིངས་
གསུམ་བསྡུས་པའི་རང་སྒྲར་རྒྱུད་འདི་བྱོན་ནོ། །ཁྲག་ཁྲིག་བདུན་ཅུ་ཡིས་ཞེས་པ་འགྲོ་བ་དེ་ཙམ་ཞིག་གིས་སྒྲ་
ཐོས་པ་ཙམ་གྱིས་སངས་རྒྱས་སོ། །ཕྱག་རྒྱ་འདི་ནི་དམ་པའོ། །ཞེས་པའི་དོན་ནི། བསྟན་པ་ཐམས་ཅད་ཀྱི་
བཙས་འདི་རང་གཅིག་པུའོ། །ཞེས་པའོ། །དེའི་འོག་ཏུ། སྙིང་པོ་བརྒྱན་པའི་བསྐལ་པ་ལ། །ཞེས་པ་ལ། དེའི་
འོག་ཏུ་སྟོན་པ། སྡེ་སྣོད་དང་པོའི་སངས་རྒྱས་མགོན། །བསྟན་པ་ཐམས་ཅད་ཀྱི་བུ་གཅིག་པོ་འདིའི་མཚན།
མངའ་མཛད་ཕྱག་རྒྱ་འཁོར་ལོ་ལས། །འཁོར་ནི་འཛིན་པ་བྱེ་བ་ལྔ། །ཞེས་པ་གྲངས་དེ་ཙམ་ཞིག་བྱུང་སྟེ་སངས་
རྒྱས་སོ། །ཕྱག་རྒྱ་འདི་ནི་དམ་པའོ། །ཞེས་པ་ནི་གོང་མའོ་ཡང་རྩེའོ་མཆོག་གོ་ཅེས་སོ། །དེའི་འོག་ཏུ་སྟོན་པ།
སྤྱི་མེས་དང་པོ་ཕ་རོལ་མགོན། །བསྟན་པ་རྒྱུད་འདིའི་མཚན། དཀྱིལ་འཁོར་སྙིང་པོ་རང་སྤྲོས་པས། །བསྐལ་
བ་གསེར་གྱི་ཡི་གེ་ལ། །ས་ཡ་དྲུག་གི་ཕྱག་རྒྱར་བཟུང། །དེའི་འོག་ཏུ་སྟོན་པ། སྔོན་ཐོག་དང་པོ་འཕགས་པ་
མགོན། །བསྟན་པ་རྒྱུད་འདིའི་མཚན། ཕྱག་རྒྱ་དངོས་པོ་ཉིད་སྣང་བས། །བསྐལ་བ་འོད་ཟེར་འགྱེད་པ་ལ། །
བདུན་འབུམ་གྱིས་ནི་འབྲས་བུའོ། །ཞེས་པ་འགྲོ་བ་དེ་ཙམ་ཞིག་སངས་རྒྱས་སོ། །དེའི་འོག་ཏུ་སྟོན་པ། འཇིག་
རྟེན་དྲ་བ་མགོན་པོ་ཡིས། །སྤྲོས་བྲལ་ཕྱག་རྒྱ་འདི་སྤྲོས་ཏེ། །བསྐལ་པ་མེ་ཏོག་མཛེས་པ་ལ། །བསྟན་པའི་
འབྲས་བུ་ཕྱལ་ཡས་པས། །ཕྱག་རྒྱ་འདི་ནི་དམ་པའོ། །སྙིང་པོ་སྟོང་གི་སྤྱི་ཕུལ་མགོན། །བསྟན་པ་འདིའི་
མཚན། སྙིང་པོ་དམ་པའི་འཁོར་ལོ་ལས། །བསྐལ་པ་རྩོད་པའི་སྙིང་པོ་ལ། །གྲངས་མེད་བཞི་ཡི་སྙིང་པོའོ། །
འོད་ལྡན་དང་པོ་སེམས་ཅན་མགོན། །སྤྲོས་མེད་སྙིང་པོ་རང་སྒྲ་ལས། །བསྐལ་པ་སྣང་བའི་སྒྲོན་མ་ལ། །བན་

བུན་སྟོང་ཕྲག་ཕྱག་རྒྱར་བཟུང༌། །མཛེས་པའི་དང་པོ་འགྲོ་བའི་མགོན། །ཡང་དག་སྙིང་པོ་རྣམས་སྤྲོས་ཏེ། །
བསྐལ་པ་རགས་པའི་ཡན་ལག་ལ། །ཉར་ཉེར་བརྒྱ་ཡི་གྲངས་ཀྱིས་ནི། །ཞེས་པ་འགྲོ་བ་དེ་ཙམ་ཞིག་སངས་
རྒྱས་སོ། །ཕྱག་རྒྱ་འདི་ནི་དམ་པའོ། །ཞེས་པ་རྒྱུད་གསུངས་པས། འདི་བཟུང་ནས་སངས་རྒྱས་ཕྱག་མཛད་དོ། །
དེའི་འོག་ཏུ་སྟོན་པ། ཐུགས་བརྩེ་སྙིང་པོ་ཉན་ཐོས་མགོན། །ཕྱག་རྒྱ་ཡན་ལག་ལམ་སྤྲོས་ཏེ། །ཞེས་གསུངས་
སོ། །བསྐལ་པ་དུང་གི་སྒྲ་དག་ལ། །གྲེང་གྲེང་བཅུ་ཡི་དམ་པར་རོ། །ཞེས་པ་གསུངས་པ་སངས་རྒྱའོ། །དེའི་
འོག་སྟོན་པ། མི་ཕན་ཟང་མ་སྒྲ་བྲལ་མགོན། །ཡང་དག་ངེས་པའི་རྒྱུད་ལས་ནི། །ཞེས་པ་རྒྱུད་འདིས། བསྐལ་
པ་དྲ་བའི་འོད་ཟེར་ལ། །དུང་ཕྱུར་གསུམ་གྱིས་ལམ་རྒྱལ་བཟུང༌། །ཞེས་པ་འགྲོ་བ་དེ་ཙམ་ཞིག་སངས་རྒྱས་སོ། །
དེའི་འོག་ཏུ་སྟོན་པ། སྙིང་པོ་སེམས་རྣལ་བདུད་རྩི་མགོན། །ངེས་པའི་ས་བོན་རབ་བསྒྲགས་པས། །ཞེས་པ་
རྒྱུད་འདི་གསུངས་པས། བསྐལ་པ་ཚངས་པའི་དབྱིངས་ཅན་ལ། །འབུར་རྡུལ་བདུན་གྱིས་ངེས་པར་བཟུང༌། །
ཞེས་པ་འགྲོ་བ་དེ་ཙམ་ཞིག་སངས་རྒྱས་སོ། །དེའི་འོག་ཏུ་སྟོན་པ། རང་བཞིན་དྲག་པོ་ཏིང་འཛིན་མགོན། །
ཕྱག་རྒྱ་འཁོར་ལོ་བདེན་སྤྲོས་ཏེ། །ཞེས་པ་རྒྱུད་ཀྱི་ཐུགས་རྗེ། བསྐལ་པ་སྨྲ་བའི་གཞི་དག་ལ། །ཕྱལ་ཕྱོལ་དགུ་
ཡིས་དམ་པར་བཟུང༌། །ཞེས་པ་འགྲོ་བ་དེ་ཙམ་ཞིག་སངས་རྒྱས་སོ། །དེའི་འོག་ཏུ་སྟོན་པ། གསང་བ་ཕྱག་རྒྱ་
ལྷ་མིན་མགོན། །ཡང་གསང་འཁོར་ལོ་རྣམས་སྤྲོས་ཏེ། །ཞེས་པ་རྒྱུད་ཀྱི་ཐུགས་རྗེ། བསྐལ་པ་འབུམ་པ་རེག་
ལྡན་ལ། །ཡལ་ཡོལ་དྲུག་ཅུས་སྙིང་པོའོ། །ཞེས་པ་འགྲོ་བ་དེ་ཙམ་ཞིག་སངས་རྒྱས་སོ། །དེའི་འོག་ཏུ་སངས་
རྒྱས། རིམ་པ་ལྔ་བ་གཙུག་ཕུད་མགོན། །ཞེས་པ་བྱོན། བླ་མེད་སྙིང་པོ་ཡོངས་སྤྲོས་པས། །ཞེས་པ་སེམས་ཅན་
རྣམས་ལ་རྒྱུད་འདི་གསུངས་ཤིང་རེག་པས། བསྐལ་པ་ཡང་གསལ་རབ་འབྱམས་ལ། །ཁྲག་ཁྲིག་བྱེ་བ་དགུ་
བརྒྱ་ཡིས། །ཞེས་པ་འགྲོ་བའི་གྲངས། བླ་ན་མེད་པའི་གསང་བའོ། །ཞེས་པ་སངས་རྒྱས་སོ། །དེའི་འོག་ཏུ་
སངས་རྒྱས། འཇིག་རྟེན་ཐོག་མ་ཤེས་རབ་མགོན། །བདེ་ཆེན་སྙིང་པོ་ཡོངས་སྤྲོས་ཏེ། །ཞེས་པ་རྒྱུད་གསུངས་
ཤིང་བསྒྲགས་པས། བསྐལ་པ་བཀོད་པ་ཆེན་པོ་ལ། །འབུམ་ཕྲག་དྲུག་ཅུ་རྩ་བཞི་ཡིས། །ཞེས་པ་ལྷ་ཚངས་ཆེན་
གྱི་འགྲོ་བའི་གྲངས། ལྷ་ཡི་ལྷར་ནི་འདི་ཉིད་དོ། །ཞེས་པ་འདུས་བྱས་ཀྱི་ལྷ་རྣམས་འདུས་མ་བྱས་རིགས་ལྔའི་
ཚོམ་བུར་གྲོལ་ལོ། །དེའི་དུས་སུ་སངས་རྒྱས། འཆང་བ་རྣམས་ཀྱི་ཐོག་མ་མགོན། །ངེས་པའི་འབྲས་བུ་འདི་
སྤྲོས་ཏེ། །ཞེས་པ་རྒྱུད་འདི་འགྲོ་བ་རྣམས་ལ་བཏགས་པས། བསྐལ་བ་རིན་ཆེན་སྤུངས་པ་ལ། །ས་ཡ་དགུ་
བཅུའི་མགོན་པོ་ཡིས། །རྒྱས་པར་བསྔགས་ཏེ་དམ་པར་རོ། །ཞེས་པ་ས་ཡ་དགུ་བཅུ་གྲོལ་ཏེ་སངས་རྒྱས་པས་

སྟོན་པ་དོན་རྒྱས་པར་གྲོལ་ལོ། །འདི་ནི་དུས་སུ་སངས་རྒྱས། ཡང་རྗེས་འབྱུང་བ་མེ་འོད་མགོན། །དངོས་པོ་
བསྒྱུར་བའི་ཕྱག་རྒྱ་ནི། །ཞེས་པ་ཟག་བཅས་ཟག་མེད་དུ་སངས་རྒྱ་བ་ལ་ཟེར་རོ། །སྙིང་པོ་ཉིད་དུ་སྤྲོས་པ་ལ། །
ཞེས་པ་ཆོས་ཐམས་ཅད་ཀྱི་ཡང་སྙིང་དུ་གསུངས་པས། བསྐལ་པ་རབ་ཏུ་གཡོ་མེད་ལ། །རབ་མཐའ་བཅུ་ཡི་
མགོན་པོ་ཡིས། །ཞེས་པ་སངས་རྒྱས་འདི་ཡིས། སྙིང་པོ་སྙིང་གི་དངས་མར་རོ། །ཞེས་པ་རྒྱུད་འདི་ཤེས་རིག་
ཀུན་བཟང་གི་རང་མདངས་ཐིག་ལེ་ལྔའོ་ཞེས་པའོ། །དེའི་འོག་ཏུ་སངས་རྒྱས། ཆགས་མེད་རྡུལ་བྲལ་དྲི་མེད་
མགོན། །གསང་ཆེན་ངེས་པ་ཉིད་དུ་སྟེ། །ཞེས་པ་རྒྱུད་ཆེན་འདི་བབས་ཏེ། བསྐལ་པ་གཡོ་སྒྱུ་བྲལ་བ་ལ། །བྱེ་
བ་དགུ་ཁྲིའི་གྲངས་མགོན་གྱིས། །ཞེས་པ་འགྲོ་བ་དེ་ཙམ་ཞིག་སངས་རྒྱས་སོ། །འདུ་བའི་ཕྱག་རྒྱ་ཉིད་དུའོ། །
ཞེས་པ་ཆོས་ཐམས་ཅད། དེའི་འོག་ཏུ་སངས་རྒྱས། དྲན་པ་དྲི་མེད་བསམ་གཏན་མགོན། །དྲི་མེད་ངེས་པའི་
གསང་ཚིག་སྤྲོས། །ཞེས་པ་རྒྱུད་སྤེལ་བས། བསྐལ་པ་མཐའ་ལྡན་སེང་གེ་ལ། །ཉལ་ཉིལ་སུམ་ཅུའི་རྒྱལ་བ་
ཡིས། །ཞེས་པ་འགྲོ་བ་དེ་ཙམ་ཞིག་སངས་རྒྱས་སོ། །འདི་ནི་བདེན་ཚིག་དམ་པར་རོ། །ཞེས་པ་དོན་དམ་པའི་
གསུང་རབ་བྱོན་ནོ། །དེའི་འོག་ཏུ་སངས་རྒྱས། དམ་པའི་སྐྱེས་བུ་ཆོས་ཀྱིས་མགོན། །སངས་རྒྱས་ཤེས་རབ་ས་
བོན་སྤྲོས། །ཞེས་རྒྱུད་འདི་གསུངས་ཤིང་བཏགས་པས། བསྐལ་པ་གདུང་བ་སེལ་བ་ལ། །སད་སམས་དགུ་
ཁྲིའི་གདུང་འཕེལ་བས། །ཞེས་པ་འགྲོ་བ་དེ་ཙམ་ཞིག་སངས་རྒྱས་སོ། །དམ་པའི་ཕྱག་ནི་ཡང་དམ་དུའོ། །ཞེས་
པ་ཕྱག་མཛད་དོ། །དེའི་འོག་ཏུ་སངས་རྒྱས། སྤྱི་ཕུད་སྟོང་གི་ཡེ་ཐོག་མགོན། །སྔགས་ཀྱི་རྩ་བ་འདི་བསྔགས་
པས། །ཞེས་རྒྱུད་འདི་གསུངས་པས། བསྐལ་པ་དུང་གི་སྙིང་པོ་ལ། །ཁ་ཡེལ་སྟོང་གི་གདུང་འཕེལ་བས། །ཞེས་
པ་འགྲོ་བ་དེ་ཙམ་ཞིག་སངས་རྒྱས་སོ། །གསང་ཆེན་དམ་པར་རབ་བཟུང་བའོ། །ཞེས་པ་ཕྱག་གི་གནས་མཛད་
དོ། །དེའི་འོག་ཏུ་སངས་རྒྱས། སངས་རྒྱས་དྲ་བ་མགོན་པོ་ཡིས། །ཕྱག་རྒྱ་ཉིད་དུ་གདུང་བཟུང་བས། །ཞེས་པ་
རྒྱུད་འདི། བསྐལ་པ་བྱེ་བའི་སྙིང་པོ་ལ། །ཉག་ཐག་ཁྲི་ཡི་གདུང་འཛིན་པས། །ཞེས་པ་གྲངས་ལས་འདས་པར།
འདི་ཉིད་སྙིང་པོ་དོན་དུའོ། །ཞེས་པ་ངེས་པའི་འགྲོ་དོན་ལ་དགོངས་པའོ། །དེའི་འོག་ཏུ་སངས་རྒྱས། ཡང་དག་
གསང་བ་པདྨ་མགོན། །སྙིང་གི་སྙིང་པོ་དཀྱིལ་བཟུང་བས། །ཞེས་པ་རྒྱུད་འདི་གསང་བ་བླ་མེད་ཀྱི་ཡང་སྙིང་
ཡིན་པས། བསྐལ་པ་ཡོངས་སུ་རྩེ་བ་ལ། །དད་དིང་སྟོང་གི་ཡང་འཕེལ་བས། །ཞེས་པ་འགྲོ་བ་དེ་ཙམ་ཞིག་
སངས་རྒྱས་སོ། །འདི་ནི་སྙིང་ལ་ཡང་དག་སྨྲས། །ཞེས་པ་ངོ་བོ་རང་བཞིན་ཐུགས་རྗེ་གཅིག་ཏུ་དྲིལ་བ་བསྟན་
པའི་བུ་གཅིག་པོ། །དེའི་འོག་ཏུ་སངས་རྒྱས། སེམས་ཅན་སྙིང་བརྩེ་མེ་ཏོག་མགོན། །དྲན་གཞི་དང་པོར་རང་

བཟུང་བས། །ཞེས་པ་རྒྱུད་ཀྱི་མཚན། བསྐལ་པ་ཡོད་བ་རབ་མཆོག་ལ། །རྡུལ་མེད་དགུ་ཡི་གསང་འཛིན་པ། །
ཞེས་པ་འགྲོ་བ་དེ་ཙམ་ཞིག་སངས་རྒྱས་སོ། །གསང་ཆེན་སྟོང་གི་དམ་པར་རོ། །ཞེས་པ་སངས་རྒྱས་སྟོང་གིས་
ཕྱག་མཛད་པའོ། །དེའི་འོག་ཏུ་སངས་རྒྱས། བསྐལ་བ་དྲ་བ་ཉི་འོད་མགོན། །དམ་པའི་སྙིང་པོ་ངེས་ཕབ་པས། །
ཞེས་པ་རྒྱུད་འདི་བསྟན་ལ། བསྐལ་པ་གླང་པོ་ཡོངས་རྫོགས་ལ། །རབ་རྡུལ་ཉིད་ཀྱི་རྗེས་འཛིན་པས། །ཞེས་པ་
འགྲོ་བ་དེ་ཙམ་ཞིག་སངས་རྒྱས་ཤིང་ཕྱག་མཛད་དོ། །སྟོང་ཉིད་གསལ་བའི་མིག་ཏུ་སྤྲོས། །ཞེས་པ་ཕྱོགས་སུ་
མ་ལྟུང་བའི་ལྟ་བ། གཉིས་སུ་མེད་པའི་སྒོམ་པ། གོལ་སྒྲིབ་བྲལ་བའི་སྤྱོད་པ། ཀ་ནས་དག་པའི་འབྲས་བུའོ། །
ཞེས་པའོ། །དེའི་འོག་ཏུ་སངས་རྒྱས། ཡོངས་རྫོགས་འཁོར་ལོ་རིགས་ཀྱི་མགོན། །སེམས་ཀྱི་དངོས་པོ་དམ་
པར་བཟུང༌། །ཞེས་པ་རྒྱུད་འདི། བསྐལ་པ་བླ་ན་མེད་པ་ལ། །ཁྲི་ཕྲག་དྲུག་ཅུའི་གདུང་འཕེལ་བས། །ཞེས་པ་
འགྲོ་བ་དེ་ཙམ་ཞིག་སངས་རྒྱས་སོ། །གསང་ཆེན་འཁོར་ལོ་ཉིད་དུའོ། །ཞེས་པ་སྐུ་གསུང་ཐུགས་མི་ཟད་པ་རྒྱན་
གྱི་འཁོར་ལོ། དེའི་འོག་ཏུ་སངས་རྒྱས། དྲི་མེད་དག་པ་ཆོས་ཀྱི་མགོན། །ཡང་གསང་ངེས་པའི་ལུང་འདི་སྤྲོས། །
ཞེས་པ་རྒྱུད་འདི་གསུངས་ཤིང་བཏགས་པས། བསྐལ་པ་རྩོད་པ་རང་གྲོལ་ལ། །ཉལ་ཉིལ་ཉིད་ཀྱི་འཕེལ་
གདུང་གིས། །ཞེས་པ་འགྲོ་བ་དེ་ཙམ་ཞིག་སངས་རྒྱས་སོ། །རིམ་པ་མངོན་པར་རབ་སྤྲོས་པའོ། །ཞེས་པ་དམ་
པ་རིགས་བརྒྱ་རིག་པའི་མདངས་ཡིན་ཡང་ཐེག་པའི་བློ་དང་ལྷ་ངོ་བསྟུན་ནོ། །དེའི་འོག་ཏུ་སངས་རྒྱས། ཡང་
གསང་དང་པོ་ཐོག་མ་མགོན། །རྡོ་རྗེ་ཡང་དག་དམ་བཟུང་བས། །ཞེས་པ་རྒྱུད་འདི། བསྐལ་པ་ཁྱུང་ཆེན་གཤོག་
རྫོགས་ལ། །འབུམ་ཕྲག་ལྔ་ཡི་གདུང་འཕེལ་བས། །ཞེས་པ་འགྲོ་བ་དེ་ཙམ་ཞིག་སངས་རྒྱས་སོ། །ཕྱག་རྒྱ་རང་
རྫོགས་ཉིད་དུའོ། །ཞེས་པ་ཕྱག་མཛད་པའི་དགོངས་པའོ། །དེའི་འོག་ཏུ་སངས་རྒྱས། སྣང་མཛད་དང་པོ་མར་
མེ་མགོན། །བླ་མེད་རྡོ་རྗེ་སྙིང་པོ་སྤྲོས། །ཞེས་པ་རྒྱུད་འདི་གསུངས་ཤིང་སྤེལ་བས། བསྐལ་བ་མདའ་ཡི་ཡོངས་
བཟུང་ལ། །རྔ་ཡབ་གསུམ་གྱི་གདུང་འཕེལ་བས། །ཞེས་པ་འགྲོ་བ་དེ་ཙམ་ཞིག་སངས་རྒྱས་སོ། །རིགས་ལྡན་
རྣམས་ཀྱི་ཕྱག་ཏུ་བཟུང༌། །ཞེས་པ་ཕྱག་མཛད་དོ། །དེའི་འོག་ཏུ་སངས་རྒྱས། ཡིད་ཤེས་དང་པོ་གནས་གསུམ་
མགོན། །བྱ་བ་བྱོན། སྙིང་ཐིག་རྩ་བའི་དྭངས་མར་སྤྲོས། །ཞེས་པ་རྒྱུད་འདི། བསྐལ་པ་རིག་པའི་སྟོབས་ཅན་
ལ། །ཁ་ཡེལ་དྲུག་གི་གདུང་འཕེལ་བས། །ཞེས་པ་འགྲོ་བ་དེ་ཙམ་ཞིག་སངས་རྒྱས་པར་བྱས་སོ། །གོང་འཕེལ་
ཕྱག་རྒྱ་དམ་པར་སྤྲོས། །ཞེས་པ་ཉམས་སུ་བླང་ཚད་དང་བཅས་པར་གསུངས་སོ། །དེའི་འོག་ཏུ་སངས་རྒྱས།
དཔའ་བོ་འཇིགས་སངས་དང་པོའི་མགོན། །དྲི་མ་མེད་པའི་སྙིང་དུ་བབས། །ཞེས་པའི་རྒྱུད་འདི། བསྐལ་པ་

དྲན་བསམ་བྲལ་བ་ལ། །ཡལ་ཡོལ་སྟོང་གི་གདུང་འཕེལ་བས། །ཞེས་པ་འགྲོ་བ་དེ་ཙམ་ཞིག་སངས་རྒྱས་པར་
བྱས་སོ། །འདི་ཀུན་སྐྱོན་དང་བྲལ་བར་རོ། །ཞེས་པ་དྲི་མ་མེད་པའི་རྒྱུད་ལ་ཕྱག་མཛད་དོ། །དེའི་འོག་ཏུ་སངས་
རྒྱས། དྲག་པོ་ཆགས་བྲལ་བདེ་བའི་མགོན། །ཆགས་མེད་རང་རིག་ཕྱག་རྒྱ་སྤྲོས། །ཞེས་པ་རྒྱུད་འདི་གསུངས་
ཤིང་སྤེལ་བས། བསྐལ་པ་མྱ་ངན་བྲལ་བ་ལ། །དུང་ཕྱུར་གསུམ་གྱི་གདུང་འཕེལ་བས། །ཞེས་པ་འགྲོ་བ་དེ་ཙམ་
ཞིག་སངས་རྒྱས་པར་བྱས་སོ། །མེད་པ་རྣམས་ཀྱི་དང་པོར་རོ། །ཞེས་པ་ཟག་པ་མེད་པའི་དོན་ལ་ཕྱག་མཛད་
དོ། །དེའི་འོག་ཏུ་སངས་རྒྱས། ཆོས་སྐུ་དངོས་དག་དྲི་མེད་མགོན། །དམ་པ་གསུང་གི་སྙིང་པོ་སྤྲོས། །ཞེས་པ་
རྒྱུད་འདི་གསུངས་ཤིང་སྤེལ་བས། བསྐལ་པ་ཟིལ་གྱིས་གནོན་པ་ལ། །ས་ཡ་ཉིད་ཀྱི་གདུང་འཕེལ་བས། །
ཞེས་པ་འགྲོ་བ་དེ་ཙམ་ཞིག་སངས་རྒྱས་སོ། །འདི་ཀུན་ཡང་དག་ཉིད་དུའོ། །ཞེས་པ་ཡང་དག་པའི་སྙིང་པོར་
བཟུང་ཞིང་ཕྱག་མཛད་དོ། །དེའི་འོག་ཏུ་སངས་རྒྱས། ཡང་སངས་རྒྱས་པ་སྒྱུ་མ་མགོན། །ཚིག་བྲལ་བདེན་པའི་
སྙིང་པོ་སྤྲོས། །ཞེས་པ་རྒྱུད་འདི་གསུངས་ཤིང་སྤེལ་བས། བསྐལ་པ་ཆོས་ཀྱི་འཁོར་ལོ་ལ། །བྱེ་བ་དགུ་ཡི་
གདུང་འཕེལ་བས། །ཞེས་པ་འགྲོ་བ་དེ་ཙམ་ཞིག་སངས་རྒྱས་པར་བྱས་སོ། །ངེས་པའི་ལམ་གྱི་དྭངས་མར་རོ། །
ཞེས་པ་ངེས་པའི་དོན་དུ་བཟུང་ནས་ཕྱག་མཛད་དོ། །དེའི་འོག་ཏུ་སངས་རྒྱས། སྟོང་པ་ཉིད་ནི་དགེ་ལྡན་མགོན། །
ཞེས་པ་བྱོན། གསང་བའི་ཡང་གསང་ཆེན་པོ་སྤྲོས། །ཞེས་པ་རྒྱུད་འདི་གསུངས་ཤིང་སྤེལ་བས། བསྐལ་པ་པདྨ་
བརྩེགས་པ་ལ། །ཁ་ཡེལ་ལྔ་ཡི་གདུང་འཕེལ་བས། །ཞེས་པ་འགྲོ་བ་དེ་ཙམ་ཞིག་སངས་རྒྱས་པར་བྱས་སོ། །
སྣང་བ་རྣམས་ཀྱི་ཐོག་མར་རོ། །ཞེས་པ་བྱིན་བརླབས་མངོན་སུམ་པ་ལ་ཕྱག་མཛད་དོ། །དེའི་འོང་ཏུ་སངས་
རྒྱས། སྐྱེས་བུ་བྱེད་པ་འོད་ཟེར་མགོན། །ཞེས་པ་བྱོན། འབྲས་བུ་རྫོགས་པའི་རིག་པ་སྤྲོས། །ཞེས་པ་རྒྱུད་འདི་
གསུངས་ཤིང་སྤེལ་བས། བསྐལ་པ་དང་པའི་དབྱངས་ཅན་ལ། །རྡུལ་མཐའ་བཞི་ཡི་གདུང་འཕེལ་བས། །ཞེས་
པ་འགྲོ་བ་དེ་ཙམ་ཞིག་སངས་རྒྱས་པར་བྱས་སོ། །འདི་ཀུན་མངོན་པར་རང་འཐད་དོ། །ཞེས་པ་སྐུ་གསུམ་
དབང་པོའི་སྤྱོད་ཡུལ་དུ་བྱོན་པ་ལ་ཕྱག་མཛད་དོ། །དེའི་འོག་ཏུ་སངས་རྒྱས། ཤེས་རབ་མིག་རྙེད་སྐྱུ་འཕྲུལ་
མགོན། །སེམས་ཉིད་ཐོག་མའི་དཀྱིལ་འཁོར་སྤྲོས། །ཞེས་པ་རྒྱུད་འདི་གསུངས་ཤིང་སྤེལ་བས། བསྐལ་པ་ལྷ་
ཡི་ཕྱག་སོར་ལ། །ཉལ་ཉིལ་བདུན་གྱི་གདུང་འཛིན་པས། །ཞེས་པ་འགྲོ་བ་དེ་ཙམ་ཞིག་སངས་རྒྱས་པར་བྱས་
སོ། །སྙིང་པོ་རང་དག་གནད་དུའོ། །ཞེས་པ་ཆོས་ཐམས་ཅད་ཡང་སྙིང་དུ་ཕྱག་མཛད་དོ། །དེའི་འོག་ཏུ་སངས་
རྒྱས། བདེ་བ་དམ་པ་དངོས་གྲུབ་མགོན། །གསང་ཆེན་སྙིང་པོ་དམ་པར་སྤྲོས། །ཞེས་པ་རྒྱུད་འདི་གསུངས་ཤིང་

སྤེལ་བས། བསྐལ་པ་ཡན་ལག་མེད་པ་ལ། །སང་སེང་དྲུག་གི་གདུང་འཕེལ་བས། །ཞེས་པ་འགྲོ་བ་དེ་ཙམ་
ཞིག་སངས་རྒྱས་པར་བྱས་སོ། །འདི་ཀུན་ཡང་དག་དམ་པར་རོ། །ཞེས་པ་ཡང་དག་པའི་དོན་འདི་ལ་ཕྱག་
མཛད་དོ། །དེའི་འོག་ཏུ་སངས་རྒྱས། དངོས་པོ་རང་དག་སྟོང་པའི་མགོན། །སྐྱོབ་པ་དམ་པའི་ཕྱག་རྒྱ་སྨྲོས། །
ཞེས་པ་རྒྱུད་འདི་གསུངས་ཤིང་སྤེལ་ལོ། །བསྐལ་པ་གྲངས་མཐའ་ལོག་པ་ལ། །སྟོང་ཕྲག་དགུ་ཡི་གྲངས་འཛིན་
པས། །ཞེས་པ་འགྲོ་བ་དེ་ཙམ་ཞིག་སངས་རྒྱས་པར་བྱས་སོ། །རྫོགས་པའི་སངས་རྒྱས་ཉིད་དུའོ། །ཞེས་པ་
འདི་རང་གཅིག་པུ་ལ་ཕྱག་མཛད་དོ། །དེའི་འོག་ཏུ་སངས་རྒྱས། ཆོས་ཀྱི་གྲགས་པ་གཉིས་མེད་མགོན། །ཡང་
གསང་རང་བྱུང་ཚིག་འདི་སྤྲོས། །ཞེས་པ་རྒྱུད་འདི་གསུངས་ཤིང་སྤེལ་བས། བསྐལ་པ་ཡོངས་སུ་གྲོལ་བྱེད་ལ། །
ཉལ་ཉིལ་གསུམ་གྱི་གདུང་འཕེལ་བས། །ཞེས་པ་འགྲོ་བ་དེ་ཙམ་ཞིག་སངས་རྒྱས་པར་བྱས་སོ། །མཉམ་པ་
རང་གནད་ཉིད་དུའོ། །ཞེས་པ་སེམས་ཅན་དང་སངས་རྒྱས་མཉམ་པར་རྒྱུད་འདིས་བསྟན་པས་ཕྱག་མཛད་དོ། །
དེའི་འོག་ཏུ་སངས་རྒྱས། ཡེ་ནས་གསང་བ་དྲི་མེད་མགོན། །བྱིན་རླབས་རང་བྱུང་ཡི་གེ་སྤྲོས། །ཞེས་པ་རྒྱུད་
འདི་གསུངས་ཤིང་སྤེལ་བས། བསྐལ་བ་སེང་གེ་རྩལ་སྤྲུག་ལ། །ཁྲག་ཁྲིག་བདུན་གྱི་གདུང་འཕེལ་བས། །ཞེས་
པ་དེ་ཙམ་ཞིག་སངས་རྒྱས་པར་བྱས་སོ། །འདི་ཀུན་དམ་པའི་ཐུགས་དཀྱིལ་དུའོ། །ཞེས་པ་ཐུགས་ལ་བཅངས་
ཤིང་ཕྱག་མཛད་དོ། །དེའི་འོག་ཏུ་སངས་རྒྱས། མི་ཕམ་དང་པོ་སངས་རྒྱས་མགོན། །བྱ་བ་བྱོན། གསང་བ་
ཐུགས་ཀྱི་བུ་གཅིག་པར། །ཞེས་པ་རྒྱུད་འདི་གསུངས་ཤིང་སྤེལ་བས། བསྐལ་བ་དགའ་བས་མྱོས་པ་ལ། །དུང་
ཕྱུར་ཕྱེད་དང་དགུ་གདུང་གིས། །ཞེས་པ་དེ་ཙམ་ཞིག་སངས་རྒྱས་སོ། །འདི་ཉིད་དམིགས་མེད་རང་དམ་མོ། །
ཞེས་པ་རྩོལ་བ་དང་བྲལ་བ་ལ་ཕྱག་མཛད་དོ། །དེའི་འོག་ཏུ་སངས་རྒྱས། དྲན་སྤངས་མངོན་འཕགས་རང་
བཞིན་མགོན། །འབྱུང་བའི་སྒྲ་དང་བྲལ་བར་སྤྲོས། །ཞེས་པ་རྒྱུད་འདི་གསུངས་ཤིང་སྤེལ་བས། །བསྐལ་པ་
འདུ་བ་ཆེན་པོ་ལ། །ཁ་ཡེལ་ལྔ་ཡི་གདུང་འཕེལ་བས། །ཞེས་པ་དེ་ཙམ་ཞིག་སངས་རྒྱས་པར་བྱས་སོ། །འདི་
ཚིག་རང་བྱུང་གསལ་བར་རོ། །ཞེས་པ་ཚིག་དོན་བྱིན་རླབས་མངོན་སུམ་པར་ཕྱག་མཛད་དོ། །དེའི་འོག་ཏུ་
སངས་རྒྱས། བར་མའི་དང་པོ་སྐྱེ་མེད་མགོན། །འདི་ནི་ཕྱག་རྒྱ་རབ་བཏབ་སྟེ། །ཞེས་པ་རང་བཞིན་གྱི་རྒྱུད་ཀྱི་
དོན་རྟོགས་ཏེ། བསྐལ་པ་ཁུ་བྱུག་རང་བྱུང་ལ། །ཐར་ཐེར་གསུམ་གྱི་རྟགས་ཤར་བས། །ཞེས་པ་སངས་རྒྱས་ཀྱི་
སྐུ་གསུང་ཐུགས་ཀྱིས་འདི་ནི་རབ་ཏུ་བསྔགས་པའོ། །ཞེས་པ་རྒྱལ་མཚན་གྱི་རྩེ་ལ་བཞུགས་ཏེ། མཆོད་པ་དཔག་
ཏུ་མེད་པས་མཆོད་ཅིང་གསོལ་བ་ཇི་ལྟར་བཏབ་པ་དངོས་སུ་འབྱུང་ངོ༌། །དེའི་འོག་ཏུ་སངས་རྒྱས། འཇིག་རྟེན་

གྲངས་བསྐལ་ཨུཏྤལ་མགོན། །གསང་ཆེན་རབ་རྒྱས་ཕྱག་རྒྱ་སྤྲོས། །ཞེས་པ་རྒྱུད་གསུངས་ཤིང་སྤེལ་བས།
བསྐལ་པ་རབ་ཏུ་མཐོང་བ་ལ། །འབུམ་ཕྲག་དགུ་ཡི་གདུང་འཕེལ་བས། །ཞེས་པ་འགྲོ་བ་དེ་ཙམ་ཞིག་སངས་
རྒྱས་སོ། །འདི་ཀུན་སྙིང་གི་དཀྱིལ་དུ་ཕོབ། །ཅེས་པ་ཐུགས་ལ་བཅངས་ཤིང་ཕྱག་མཛད་དོ། །དེའི་འོག་ཏུ་
སངས་རྒྱས། འདས་པའི་དང་པོ་དྲ་བ་མགོན། །སྙིང་པོ་གསང་བ་ཡང་དག་སྤྲོས། །ཞེས་པ་རྒྱུད་འདི་གསུངས་
ཤིང་སྤེལ་བས། བསྐལ་པ་བུད་མེད་རང་འདུལ་ལ། །ཕྱལ་ཕྱོལ་དགུ་ཡི་རྒྱལ་བ་ཡིས། །ཞེས་པ་དེ་ཙམ་ཞིག་
སངས་རྒྱས་པར་བྱས་སོ། །འདི་ཚིག་རང་རིག་དམ་པར་རོ། །ཞེས་པ་རྒྱུད་མཐོང་ཐོས་རེག་ཚད་ཀྱི་སེམས་ཅན་
བར་དོར་གྲོལ་བར་མཛད་པ་ལ་ཕྱག་མཛད་དོ། །དེའི་འོག་ཏུ་སངས་རྒྱས། གཉིས་འདས་དང་པོ་ཞིང་ཁམས་
མགོན། །རྡོ་རྗེ་ཆེན་པོའི་གསང་ཚིག་སྤྲོས། །ཞེས་པ་རྒྱུད་འདི་གསུངས་ཤིང་སྤེལ་བས། བསྐལ་བ་རང་སྒྲ་ཟད་
པ་ལ། །ས་ཡ་གཉིས་ཀྱི་གདུང་འཕེལ་བས། །ཞེས་པ་འགྲོ་བ་དེ་ཙམ་ཞིག་སངས་རྒྱས་པར་བྱས་སོ། །འདི་ཚིག་
གཟིགས་དང་རབ་མཁྱེན་བཟུང༌། །ཞེས་པ་བྲིས་བཅངས་ཀླགས་ཀུན་ཆུབ་པར་མཛད་དེ་ཕྱག་མཛད་དོ། །དེའི་
འོག་ཏུ་སངས་རྒྱས། གྲུབ་མཐའ་ཐོག་མ་གཉིས་པར་མགོན། །འདུལ་ཚིག་སྙིང་པོ་བླ་མར་སྤྲས། །ཞེས་པ་རྒྱུད་
འདི་གསུངས་ཤིང་སྤེལ་བས། བསྐལ་པ་དགེ་ལྡན་ཆེན་པོ་ལ། །འབུམ་ཕྲག་ལྔ་ཡི་གདུང་འཕེལ་བས། །ཞེས་པ་
འགྲོ་བ་དེ་ཙམ་ཞིག་སངས་རྒྱས་སོ། །སྙིང་པོ་རྣམས་ཀྱི་ཡང་སྙིང་དུའོ། །ཞེས་པ་གསང་བ་བླ་མེད་ཀྱི་རྒྱུད་བཅུ་
བདུན་གྱི་ནང་ནས་ཀྱང་ཕྱག་མཛད་དོ། །དེའི་འོག་ཏུ་སངས་རྒྱས། མཛད་པ་བཞི་ཐོག་ཐོད་རྒལ་མགོན། །བླ་ན་
མེད་པའི་ངེས་ལུང་སྤྲོས། །ཞེས་པ་རྒྱུད་འདི་གསུངས་ཤིང་སྤེལ་ལོ། །བསྐལ་པ་བྲམ་ཟེ་བསྒྱིངས་པ་ལ། །ཁྲི་
ཕྲག་དགུ་ཡི་གདུང་འཕེལ་བས། །ཞེས་པ་འགྲོ་བ་དེ་ཙམ་ཞིག་སངས་རྒྱས་སོ། །འདི་ཀུན་གསང་བའི་ཚིག་ཏུའོ། །
ཞེས་པ་བཀའ་རྒྱ་དང་བཅས་ཏེ་ཕྱག་མཛད་དོ། །དེའི་འོག་ཏུ་སངས་རྒྱས། མཐའ་བྲལ་ཡོངས་རྫོགས་སྐྱོན་བྲལ་
མགོན། །བྲལ་གསང་ཚིག་འདི་ཕྱག་རྒྱ་སྤྲོས། །ཞེས་པ་རྒྱུད་གསུངས་ཤིང་སྤེལ་ལོ། །བསྐལ་པ་སྐྱེད་པར་བྱེད་
པ་ལ། །སྟོང་ཕྲག་དགུ་ཡི་གདུང་འཕེལ་བས། །ཞེས་པ་འགྲོ་བ་དེ་ཙམ་ཞིག་སངས་རྒྱས་པར་བྱས་སོ། །མེད་
ཚིག་རྫོགས་པར་ཡང་དག་བཟུང༌། །ཞེས་པ་ཕྱག་མཛད་དོ། །དེའི་འོག་ཏུ་སངས་རྒྱས། ཡེ་རྫོགས་དང་པོའི་སྒྱུ་
མ་མགོན། །ཡང་གསང་འབར་བ་འོད་ཟེར་འཕྲོས། །ཞེས་པ་ནམ་མཁའ་ལ་ཐུགས་རྗེའི་འོད་ལྔ་རུ་འཁྱིལ་ལ་
དཀར་བ་དཀར་ལ་དམར་བ་དམར་ལ་སེར་བ་སེར་ལ་ལྗང་བ་ལྗང་ལ་མཐིང་བ་མཐིང་ལ་བཤད་མི་ཤེས་པར་
འཕྲོས་སོ། །བསྐལ་པ་རབ་ཏུ་འཕགས་པ་ལ། །ཁྲག་ཁྲིག་གཉིས་ཀྱི་གདུང་འཕེལ་བས། །ཞེས་པ་འོད་ཟེར་

མཐོང་ཚད་སངས་རྒྱས་སོ། །འདི་ཉིད་ངེས་པའི་གསང་ཆེན་པོ། །ཞེས་པ་ཕྱག་མཛད་དོ། །དེའི་འོག་ཏུ་སངས་
རྒྱས། དྲི་མ་དངོས་བྲལ་བདེ་བའི་མགོན། །འདི་ཉིད་ལམ་རྒྱལ་དམ་པར་སྤྲོས། །ཞེས་པ་རྒྱུད་གསུངས་ཤིང་
སྤེལ་བས། བསྐལ་པ་ཡང་གསང་ཆེན་པོ་ལ། །ཁྲག་ཁྲིག་བདུན་གྱི་གདུང་འཕེལ་བས། །ཞེས་པ་འགྲོ་དེ་ཙམ་
ཞིག་སངས་རྒྱས་སོ། །འདི་ཚིག་རིམ་པར་དང་པོར་སྤྲོས། །ཞེས་པ་ཐེག་པའི་ཡང་རྩེར་མཛད་དེ་ཕྱག་མཛད་དོ། །
དེའི་འོག་ཏུ་སངས་རྒྱས། འདུས་པ་རྣམས་ཀྱི་ཐོག་མ་མགོན། །ངེས་པའི་གསང་ཆེན་རབ་བསྔགས་ཏེ། །ཞེས་
པ་རྒྱུད་གསུངས་ཤིང་སྤེལ་བས། བསྐལ་པ་གསེར་འོད་དམ་པ་ལ། །ཡང་འཕེལ་དགུ་ཁྲིའི་མགོན་པོ་ཡིས། །ཞེས་
པ་འགྲོ་བ་དེ་ཙམ་ཞིག་སངས་རྒྱས་པར་བྱས་ཏེ། འདི་ཀུན་གསང་ཆེན་སྙིང་དུ་ཕབ། །ཅེས་པ་ཕྱག་མཛད་དོ། །
དེའི་འོག་ཏུ་སངས་རྒྱས། ཡང་འབྱེད་སྟོང་གི་དང་པོ་མགོན། །གསང་བའི་སྙིང་པོ་ཡང་གསང་སྤྲོས། །ཞེས་པ་རྒྱུད་
གསུངས་ཤིང་སྤེལ་བས། བསྐལ་པ་ལེ་ལོ་ཡེ་དག་ལ། །ཐེར་ཟུག་དགུ་ཡི་གདུང་འཕེལ་བས། །ཞེས་པ་འགྲོ་བ་
དེ་ཙམ་ཞིག་སངས་རྒྱས་པར་བྱས་ཏེ། འདི་ཡང་སྙིང་ཐིག་གསང་བར་ཕབ། །ཅེས་པ་ཕྱག་མཛད་དོ། །དེའི་འོག་
ཏུ་སངས་རྒྱས། གསང་བ་ཀུན་གྱི་སྔོན་ཐོག་མགོན། །ཕྱག་རྒྱ་སྙིང་གི་དཀྱིལ་དུ་སྤྲོས། །ཞེས་པ་རྒྱུད་གསུངས་ཤིང་
སྤེལ་ལོ། །བསྐལ་པ་དྲི་མེད་བཟང་པོ་ལ། །ཉར་ཉེར་ལྔ་ཡི་གདུང་འཕེལ་བས། །ཞེས་པ་འགྲོ་བ་དེ་ཙམ་ཞིག་སངས་
རྒྱས་སོ། །འདི་ཚིག་བླ་མེད་སྙིང་ལ་བབས། །ཞེས་པ་ཟབ་པར་བསྟན་ཏེ་ཕྱག་མཛད་དོ། །དེའི་འོག་ཏུ་སངས་
རྒྱས། སྟོན་པའི་དང་པོ་ནམ་མཁའ་མགོན། །ཡང་བསྡུས་རང་བྱུང་ཚིག་འདི་སྤྲོས། །ཞེས་པ་རྒྱུད་གསུངས་ཤིང་སྤེལ་
ལོ། །བསྐལ་བ་ཐར་ཆགས་ཆེན་པོ་ལ། །ཉལ་ཉིལ་དྲུག་གི་གདུང་འཕེལ་བས། །ཞེས་པ་འགྲོ་བ་དེ་ཙམ་ཞིག་
སངས་རྒྱས་པར་མཛད་དོ། །འདི་ཉིད་བསམ་གཏན་འཁོར་ལོར་བཟུང༌། །ཞེས་པ་ཕྱག་མཛད་དོ། །དེའི་འོག་ཏུ་
སངས་རྒྱས། སྟོང་པའི་ཡང་མཛོད་དམ་པ་མགོན། །འདི་ཀུན་གཡོ་མེད་རང་བྱུང་ཚིག །ཅེས་པ་རྒྱུད་འདི་སྤེལ་
བས། རྫོགས་པ་དངོས་དག་བསྐལ་པ་ལ། །འབུམ་ཕྲག་དགུ་ཡི་ཡང་གདུང་གིས། །ཞེས་པ་འགྲོ་བ་དེ་ཙམ་ཞིག་
སངས་རྒྱས་སོ། །འདི་ཀུན་ངེས་པ་འབྲས་བུར་སྤྲོས། །ཞེས་པ་རྒྱུད་འདི་གསུངས་ཤིང་ཕྱག་མཛད་དོ། །དེའི་
འོག་ཏུ་སངས་རྒྱས། དང་པོ་གསང་འཛིན་དངོས་གྲུབ་མགོན། །འདི་ཡང་མཛད་ཆེན་དག་པར་སྤྲོས། །ཞེས་པ་རྒྱུད་
འདི་གསུངས་ཤིང་སྤེལ་ལོ། །བསྐལ་པ་གྲངས་གདལ་གསང་ཆེན་ལ། །ཁ་ཡེལ་གསུམ་གྱི་གདུང་འཕེལ་བས། །
ཞེས་པ་འགྲོ་བ་དེ་ཙམ་ཞིག་སངས་རྒྱས་པར་བྱས་སོ། །འདི་ཀུན་ཡང་དག་ལམ་ཉེར་བཟུང་། །ཞེས་པ་སངས་རྒྱས་
པ་ནི་འདི་ལས་མྱུར་བ་མ་བྱོན་པས་ཕྱག་མཛད་དོ། །དེའི་འོག་ཏུ་སངས་རྒྱས། དྲི་མེད་རང་ཟད་འབྱུང་འབྲལ་

མགོན། །དཀྱིལ་འཁོར་ཀུན་དག་རྩ་བ་སྤྲོས། །ཞེས་པ་རྒྱུད་འདི་གསུངས་ཤིང་སྤེལ་ལོ། །བསྐལ་པ་མོ་མཚན་
རྒྱུན་གཅོད་ལ། །ཐར་ཐེར་བརྒྱ་ཡི་གདུང་འཕེལ་བས། །ཞེས་པ་འགྲོ་བ་དེ་ཙམ་ཞིག་སངས་རྒྱས་པར་བྱས་སོ། །
གསང་བ་ཡང་ཞུན་ཐིགས་པར་བཟུང་། །ཞེས་ཕྱག་མཛད་དོ། །དེའི་འོག་ཏུ་སངས་རྒྱས། མོས་པ་རྣམས་ཀྱི་དང་པོ་
མགོན། །སྙིང་པོ་མིག་དག་ཕྱག་རྒྱ་སྤྲོས། །ཞེས་པ་རྒྱུད་འདི་གསུངས་ཤིང་སྤེལ་བས། བསྐལ་པ་འཁོར་བའི་
མུན་སེལ་ལ། །འབུམ་ཕྲག་ལྔ་ཡི་ཡང་གདུང་གིས། །ཞེས་པ་དེ་ཙམ་ཞིག་སངས་རྒྱས་པར་བྱས་སོ། །འདི་ཉིད་སྤྲོས་
ཏེ་དམ་དུའོ། །ཞེས་ཕྱག་མཛད་དོ། །དེའི་འོག་ཏུ་སངས་རྒྱས། སེམས་རིག་ཀུན་ཀྱི་སྤྱི་ཕུད་མགོན། །ང་མེད་
སྔོན་དུ་ཕྱག་རྒྱ་སྤྲོས། །ཞེས་པ་རྒྱུད་གསུངས་ཤིང་སྤེལ་ལོ། །བསྐལ་པ་སྔ་མོ་སྟོང་ལྡན་ལ། །བྱེ་བ་དགུ་ཡི་
གདུང་འཕེལ་བས། །ཞེས་པ་དེ་ཙམ་ཞིག་སངས་རྒྱས་སོ། །ངེས་ཤེས་ཀུན་གྱི་ཐོག་མར་བཟུང༌། །ཞེས་པ་ཕྱག་
མཛད་དོ། །དེའི་འོག་སངས་རྒྱས། བསླབ་གནས་ཀུན་གྱི་དང་ཐོག་མགོན། །ཕྱག་རྒྱ་མིག་ལྡན་སྟོང་དུ་སྤྲོས། །
ཞེས་པ་རྒྱུད་གསུངས་ཤིང་སྤེལ་བས། བསྐལ་པ་སྒྱུ་མ་སྣང་མཛད་ལ། །ཡལ་ཡོལ་གསུམ་གྱི་ཡང་གདུང་གིས། །
ཞེས་པ་དེ་ཙམ་ཞིག་སངས་རྒྱས་སོ། །འདི་ཚིག་གོང་མའི་གོང་མས་བཟུང༌། །ཞེས་པ་སངས་རྒྱས་སྔོན་མ་སྔོན་
མས་ཕྱག་མཛད་དོ། །དེའི་འོག་ཏུ་སངས་རྒྱས། རིམ་པ་སྔོན་གྱི་སྐྱེད་བྱེད་མགོན། །བབས་བྱུང་མེད་སྣང་ཕྱག་རྒྱ་
སྤྲོས། །ཞེས་པ་རྒྱུད་གསུངས་ཤིང་སྤེལ་ལོ། །བསྐལ་པ་སྙིང་རྗེ་འདུལ་བ་ལ། །སང་སེང་ལྔ་ཡི་གདུང་འཕེལ་
བས། །ཞེས་པ་དེ་ཙམ་ཞིག་སངས་རྒྱས་པར་བྱས་སོ། །སྙིང་པོ་གསང་བ་ཆེན་པོར་བཟུང་། །ཞེས་པ་ཕྱག་མཛད་
དོ། །དེའི་འོག་ཏུ་སངས་རྒྱས། འཇིགས་པ་ཀུན་བྲལ་སེང་གེ་མགོན། །སངས་རྒྱས་སྲས་ནི་གཅིག་པ་སྤྲོས། །
ཞེས་པ་རྒྱུད་འདི་གསུངས་ཤིང་སྤེལ་ལོ། །ཐུབ་པའི་སྐུ་མདོག་དང་བསྟུན་ནས་ད་ལྟ་གསེར་ལས་བཞེངས་པར་
བྱའོ། །བསྐལ་པ་བཟང་པོ་རབ་གང་ལ། །སྟོང་ཕྲག་བདུན་གྱི་གདུང་འཕེལ་བས། །ཞེས་པ་སངས་རྒྱས་དེ་ཙམ་
ཞིག་འབྱུང་བར་བྱས་སོ། །འབྱུང་བའི་རང་སྒྲ་བྲལ་བར་བཟུང༌། །ཞེས་རྡོ་རྗེ་གདན་གྱི་སྟེང་གི་ནམ་མཁར་བཟུང་
སྟེ་ཕྱག་མཛད་དོ། །དེའི་འོག་ཏུ་སངས་རྒྱས། རྫོགས་པའི་ཡང་ཐོག་ཐ་མ་མགོན། །དོན་དགོངས་ཉག་གཅིག་
རྣལ་དུ་བཟུང༌། །ཞེས་པ་རྒྱུད་འདི་བཟུང་ཞིང་སྤེལ་བས། བསྐལ་པ་རྩོད་ལྡན་ཆེན་པོ་ལ། །བརྒྱ་ཕྲག་དགུ་ཡི་
གདུང་འཕེལ་བས། །ཞེས་པ་དེ་ཙམ་ཞིག་སངས་རྒྱས་པར་བྱས་སོ། །འདི་ཚིག་རྩོད་དང་བྲལ་བར་བཟུང༌། །
ཞེས་པ་ཕྱག་མཛད་དོ། །དེའི་འོག་ཏུ་སངས་རྒྱས། དྲན་པ་ཟད་པའི་ཡེ་ཤེས་མགོན། །སྙིང་པོ་རང་ཚིག་གཅིག་
པར་གོ །ཞེས་པ་ཐིག་ལེ་ཉག་གཅིག་ཏུ་ཕྱག་མཛད་དོ། །བསྐལ་བ་རྩོད་དང་ལྡན་པ་ལ། །བཅུ་ཕྲག་དགུ་ཡི་

གདུང་འཛིན་པས། །ཞེས་དེ་ཙམ་སངས་རྒྱས་པར་བྱེད་དོ། །ངེས་པའི་ཕྱག་རྒྱ་དམ་པར་བཟུང༌། །ཞེས་པ་ཕྱག་
མཛད་དོ། །དེ་ལྟར་བརྗོད་ཀྱིས་མི་ལངས་པའི། །ཞེས་པའི་དོན་ནི། དེ་ལྟར་ཞེས་པ་སངས་རྒྱས་ཀྱི་གདུང་སྤེལ་
བ། བརྗོད་ཀྱིས་ཞེས་པ་ཚིག་ཏུ། མི་ལངས་པའི་ཞེས་པ་ཐུག་པ་མེད་དེ་འཁོར་བ་སྟོངས་པ་མང་པོ་བྱས་སོ། །
སངས་རྒྱས་རྣམས་ཀྱི་བྱིན་བརླབས་ལས། །ཞེས་པའི་དོན་ནི། སངས་རྒྱས་ཞེས་པ་འཛིན་རྟོག་སངས་ནས་རང་
རིག་རྒྱས་པའོ། །རྣམས་ཀྱི་ཞེས་པ་མ་ལུས་པའི། བྱིན་བརླབས་ལས་ཞེས་པ་གཞི་གསུམ་གྱི། དེ་ཡང་སྐུ་ཞི་ཁྲོའི་
གཞི་རིས་མེད། གསུང་སྒྲ་སྐད་ཀྱི་གཞི་བརྗོད་མེད། ཐུགས་དྲན་རིག་གི་གཞི་བསམ་མེད་དོ། །རང་བྱུང་ཆེན་པོའི་
ཡི་གེར་ནི། །ཞེས་པའི་དོན་ནི། རང་བྱུང་ཞེས་པ་གཞི་གསུམ་ལས། ཆེན་པོའི་ཞེས་པ་བསམ་དུ་མེད། བརྗོད་དུ་
མེད། རིས་སུ་མེད། མིང་མེད། ཡི་གེར་ནི་ཞེས་པ་རྒྱུད་སངས་རྒྱས་སྲས་གཅིག་པོ། བསྟན་པ་ཐམས་ཅད་ཀྱི་བུ་
གཅིག་པོ་འདི། སོ་སོ་རང་རང་གི་སྒྲ་དང་མཐུན་པའི་ཡི་གེར་བྱོན་ནོ། །གནས་པའི་ཀ་དག་ཆེན་པོ་ཡི། །ཞེས་
པའི་དོན་ནི། གནས་པའི་ཞེས་པ་རང་བཞིན་ལྷུན་གྲུབ་ཏུ། ཀ་དག་ཅེས་པ་ངོ་བོ། ཆེན་པོ་ཞེས་པ་ཐུགས་རྗེ་ཀུན་
ཁྱབ། བབས་ལས་འདི་ཀུན་རང་བྱུང་ཤར། །ཞེས་པའི་དོན་ནི། བབས་ལས་ཞེས་པ་ངོ་བོ་རང་བཞིན་ཐུགས་རྗེ་
གསུམ་གྱི། འདི་ཀུན་ཅེས་པ་རྒྱུད་ཚིག རང་བྱུང་ཤར་ཞེས་པ་སུས་ཀྱང་བྱས་པ་མེད་པར་ནམ་མཁའ་ལ་སྒྲ་དོན་
དབྱེར་མི་ཕྱེད་པར། བྱིན་རླབས་རིམ་པ་འདི་ཀུན་ཡང༌། །ཞེས་བྱིན་རླབས་ཞེས་པ་སངས་རྒྱས་ཐམས་ཅད་
ཀྱི། རིམ་པ་ཞེས་པ་ལེའུ་བདུན་པ། འདི་ཀུན་ཡང་ཞེས་པ་ཚིག ཐོག་མ་བབས་ལས་རང་བསྟན་ནོ། །ཞེས་པའི་
དོན་ནི། ཐོག་མ་ཞེས་པ་རྒྱ་མ་ཆད་པའི། བབས་ལས་ཞེས་པ་ངོ་བོ་རང་བཞིན་ཐུགས་རྗེ་གསུམ་གྱི། རང་བསྟན་
ནོ་ཞེས་པ་ཡེ་གདོད་མ་ནས་སོ། །སངས་རྒྱས་ཀྱི་གདུང་ཇི་ལྟར་སྤེལ་བ་བསྟན་པའི་ལེའུ་སྟེ་གཉིས་པ་རྫོགས་
སོ།། །།
༈ དེ་ནི་ལེའུ་གསུམ་པ་འགྲོལ་ཏེ། ཨེ་མ་ཞེས་པའི་དོན་ནི། ཨེ་ནི་གནས་ལུགས་སོ། །མ་ནི་སྣང་ལུགས་སོ། །
གནས་ལུགས་དང་སྣང་ལུགས་ཀྱི་རང་སྒྲས་སངས་རྒྱ་བ་ངོ་མཚར་ཆེའོ། །ཞེས་པ་ཆོས་ཉིད་ཀྱི་རང་སྒྲའོ། །རང་
བྱུང་ཆེན་པོའི་ཚིག་ལས་ཀྱང་། །ཞེས་པའི་དོན་ནི། རང་བྱུང་ཞེས་པ་སུས་ཀྱང་བྱས་པ་མེད་པར། ཆེན་པོའི་ཞེས་
པ་གོང་ན་མེད་པའོ། །ཚིག་ལས་ཀྱང་ཞེས་པ་ངོ་མཚར་ཆེ་བའི། འདི་ལྟར་རང་བྱུང་ཁྱད་པར་ཚིག །ཅེས་པའི་
དོན་ནི། འདི་ལྟར་ཞེས་པ་ཚིག རང་བྱུང་ཞེས་པ་བྱས་པ་མེད་པར། གཞི་གསུམ་ལས་དུས་གསུམ་ཀར་འབྱུང་
བ་ལ་བརྗོད་དོ། །ཁྱད་པར་ཚིག་ཅེས་པ་ཆོས་ཐམས་ཅད་ལ། བབས་ལས་བྱུང་ཞིང་ཤར་བ་ལས། །ཞེས་པའི་

དོན་ནི། བབས་ལས་ཞེས་པ་གཞི་ཀ་དག་གི བྱུང་ཞིང་ཞེས་པ་ཡེ་གདོད་མ་ནས། ཤར་བ་ལས་ཞེས་པ་སྐུ་དང་
ཐིག་ལེར། རང་གསལ་ཆོས་རྣམས་རང་བྱུང་ཚིག །ཅེས་པའི་དོན་ནི། རང་གསལ་ནི་སྐུའི་སྣང་བ། ཆོས་རྣམས་
ཞེས་པ་མ་ལུས་པ། རང་བྱུང་ཚིག་ཅེས་པ་རྒྱུད་འདིའི་བྱིན་རླབས་ལས། ཕྱིས་ནི་འདི་ལྟར་ཡང་དག་གོ །ཞེས་
པའི་དོན་ནི། ཕྱིས་ནི་ཞེས་པ་མ་འོངས་པའི་དུས་སུ་ལུང་བསྟན་པའི་རང་སྒྲ། འདི་ལྟར་ཞེས་པ་འདི་ན་མར་
གསུངས་པ་བཞིན། ཡང་དག་གོ་ཞེས་པ་རྒྱུད་འདིའི་བྱིན་རླབས་ལས་བྱུང་བ། རྒྱུད་དང་དེ་ཡི་རང་འགྲེལ་ལོ། །
ཞེས་པའི་དོན་ནི། རྒྱུད་དང་ཞེས་པ་སྔགས་ཕྱི་ནང་གི དེའི་ཞེས་པ་རྒྱུད་སོ་སོ། རང་འགྲེལ་ལོ་ཞེས་པས་གོ་
ལུགས་སོ་སོར་ཕྱེ་ནས་བརྩམས་པ་རྣམས། ལྷ་སྔགས་ལ་སོགས་ཕྱག་རྒྱ་བཅུ། །ཞེས་པའི་དོན་ནི། ལྷ་སྔགས་
ཞེས་པ་ཕྱི་ནང་གི ལ་སོགས་ཞེས་པ་ཞི་རྒྱས་དབང་དྲག་གིས་དྲངས་པའི་ལས་མཐའ་བསམ་གྱིས་མི་ཁྱབ་པ་དང༌།
མ་ལུས་པ་ལ་ཡང་བརྗོད། ཕྱག་རྒྱ་ཞེས་པ་བཅུ། དེ་ལས་འདི་ཚིག་ཕྲག་ཡས་སུ། །ཞེས་པའི་དོན་ནི། དེ་ལས་
ཞེས་པ་གོང་མ་ལ་བརྟེན་ནས། འདི་ཚིག་ནི་རྒྱུད་བསྟན་པའི་བུ་གཅིག་གི ཕྲག་ཡས་སུ་ཞེས་པ་གྲངས། སྣང་བ་
ཡིན་ནོ་དོན་ལ་སེམས། །ཞེས་པའི་དོན་ནི། སྣང་བ་ཞེས་པ་གང་ཟག་གི་ཐུགས་ལ། ཡིན་ནོ་ཞེས་པ་འཆར་བ།
དོན་ལ་སེམས་ཞེས་པ་རང་གི སྣང་མཛད་དོན་ཀུན་རང་རྫོགས་ཏེ། །ཞེས་པའི་དོན་ནི། སྣང་མཛད་ཅེས་པ་
ཐུགས་ལ། དོན་ཀུན་ཞེས་པ་མ་ནོར་བའི། རང་རྫོགས་ཏེ་ཞེས་པ་སྐལ་ལྡན་དེ་ཡི་སེམས་ལ། ཚིག་ཀུན་བདག་
པོར་རང་བྱུང་བས། །ཞེས་པའི་དོན་ནི། ཚིག་ཀུན་ཞེས་པ་འཁོར་འདས་མ་ལུས་པའི། བདག་པོར་ཞེས་པ་ཤིན་
ཏུ་མཁས་པར། རང་བྱུང་བས་ཤེས་པ་སངས་རྒྱས་ཀྱི་སྤྲུལ་པ། དགོངས་པ་ཉིད་ནི་དང་པོ་ལས། །ཞེས་པའི་
དོན་ནི། དགོངས་པ་ཞེས་པ་སངས་རྒྱས་ཀྱི། ཉིད་ནི་ཞེས་པ་མ་ནོར་བར། དང་པོ་ལས་ཞེས་པ་འགྲེལ་པ། ཚིག་
རྩོམ་མཁས་པ་འདི་ལས་ནི། །ཞེས་པའི་དོན་ནི། ཚིག་རྩོམ་ཞེས་པ་དགོངས་པ་འགྲེལ་བའི། མཁས་པ་ཞེས་པ་
མ་ནོར་བར། འདི་ལས་ནི་ཞེས་པ་རྒྱུད་བསྟན་པའི་བུ་གཅིག གྲངས་ལས་འདས་རྣམས་འབྱུང་བ་ཡིན། །ཞེས་
པའི་དོན་ནི། འཇིག་རྟེན་གྱི་ཁམས་སུ་རིག་འཛིན་འཕགས་པ་རྣམས་དང༌། དགེ་སློང་དང༌། རྣལ་འབྱོར་པ་དང་
རྒྱལ་པོ་དང་ཁྱིམ་བདག་དང་བུད་མེད་དང་ཁྱེའུ་ཆུང་དང་བུ་མོའི་གཟུགས་སུ་སྤྲུལ་ནས། མཐའ་མེད་བརྗོད་
ས་འདས་པ་བྱོན་ནོ། །བདག་འཛིན་བདག་མེད་སྔོན་ཐོག་ལས། །ཞེས་པའི་དོན་ནི། བདག་འཛིན་ཞེས་པ་
འཇིག་རྟེན་པ། བདག་མེད་ཅེས་པ་རང་སངས་རྒྱས་ལ་སོགས་པ། སྔོན་ཐོག་ལས་ཞེས་པ་ཀ་དག་གི་དགོངས་
པ་རྒྱུད་འདི་ལས། མཐར་འཛིན་འདོད་པ་དགག་པའི་ཕྱིར། །ཞེས་པའི་དོན་ནི། མཐར་འཛིན་ཞེས་པ་ཡོད་མེད་

གཉིས་ཀྱི། འདོད་པ་ཞེས་པ་མུ་སྟེགས་སོ་སོ་རང་རང་གི དགག་པའི་ཕྱིར་ཞེས་པ་དེ་དག་གི་འདོད་པ་ལོག་པ།
མངོན་སུམ་རྗེས་སུ་དཔགས་པ་ཡི། །ཞེས་པའི་དོན་ནི། མངོན་སུམ་ཞེས་པ་མཐོང་བྱེད་ཀྱིས་མཐོང་བ་ལ་བྱའོ། །
རྗེས་སུ་ཞེས་པ་ཤེས་བྱེད་ཀྱིས་གནས་ལུགས་ཤེས་པ་ལ་བྱའོ། །དཔགས་པ་ཡི་ཞེས་པ་སྔར་མཐོང་བྱེད་ཀྱི་
་བས་མ་མཐོང་ཡང་རྟགས་ཀྱིས་མཚོན་པ་ལ་བྱའོ། །གཏན་ཚིགས་ཆ་འཛིན་ཚིག་ཀུན་འབྱུང༌། །
ཞེས་པའི་དོན་ནི། གཏན་ཚིགས་ཞེས་པ་དྲི་བའོ། །ཆ་འཛིན་ཞེས་པ་དམ་བཅའོ། །ཚིག་ཀུན་འབྱུང་ཞེས་པ་ཕ་
རོལ་མུ་སྟེགས་སུན་འབྱིན་པའི། ཡིད་དཔྱོད་བློ་ཞེན་དགག་པའི་ཕྱིར། །ཞེས་པའི་དོན་ནི། ཡིད་དཔྱོད་ཅེས་པ་
ལྷ་བསྒོམ། བློར་ཞེན་ཞེས་པ་རང་གི་ལྷ་སྒོམ་ལ། དགག་པའི་ཕྱིར་ཞེས་པ་ཉན་ཐོས་རང་རྒྱལ་གྱི་འདོད་པ།
ཀུན་རྫོབ་དོན་དམ་གྲངས་ཕྱེ་སོགས། །ཞེས་པའི་དོན་ནི། ཀུན་རྫོབ་ཅེས་པ་སྣང་གྲགས་ཀྱི་ཆོས་ཐམས་ཅད།
དོན་དམ་ཞེས་པ་རང་གི་སེམས་སུ་འདོད་པའོ། །དེའི་དོན་དམ་སེམས་ཙམ་དུ་ཡང་མ་གྲུབ་ལ་མཐའ་ལས་འདས་
པའོ། །གྲངས་ཕྱེ་སོགས་ཞེས་པ་ཆོས་རྣམས་ཀྱི་རྣམ་གྲངས་མ་ལུས་པ། ཚིག་ནི་འདི་ཀུན་བྱིན་རླབས་ལས། །
ཞེས་པའི་དོན་ནི། ཚིག་ནི་ཞེས་པ་ཐེག་པའི་འཇུག་སྒོ་མཐའ་དག་གི འདི་ཀུན་ཞེས་པ་བསྟན་བཅོས། བྱིན་
བརླབས་ལས་ཞེས་པ་སངས་རྒྱས་རྣམས་ཀྱི་དགོངས་པ་རྒྱུད་བསྟན་པའི་བུ་གཅིག་གི འདི་ལྟར་རྩོམ་པའི་དཔའ་
བོ་མཁས། །ཞེས་པའི་དོན་ནི། འདི་ལྟར་ཞེས་པ་ཀུན་རྫོབ་དང་དོན་དམ་དུ། རྩོམ་པའི་ཞེས་པ་བསྟན་བཅོས།
དཔའ་བོ་མཁས་ཞེས་པ་འཁོར་བའི་གཡུལ་ངོ་ཟློག་པའི། རིགས་འཛིན་འཕགས་པ་རྣམས་ལུང་བསྟན་པའི་
དགོངས་པའོ། །སེམས་ནི་མཐའ་ཞེན་བློ་དགག་ཕྱིར། །ཞེས་པའི་དོན་ནི། སེམས་ནི་ཞེས་པ་ངོ་བོ་སྟོང་པའི་
རྩལ་མ་འགགས་པར་ཀུན་ལ་འཇུག མཐའ་ཞེན་ཞེས་པ་མ་དག་པ་འཁྲུལ་པའི་སྣང་བ། བློ་དགག་ཕྱིར་ཞེས་པ་
མི་གཙང་བའི་རྗེས་སུ་འདོད་པའི། ཕུང་པོ་གྲངས་དང་ཁམས་སོགས་དང༌། །ཞེས་པའི་དོན་ནི། ཕུང་པོ་ཞེས་པ་
གཟུགས་ཀྱི་ཕུང་པོ། གྲངས་དང་ཞེས་པ་མི་གཙང་བ་ལྔ་པོ་རྒྱལ་བ་རིགས་ལྔར་བསྒོམ་པའོ། །ཁམས་སོགས་
དང་ཞེས་པ་ས་ལ་སོགས་པ་ཡུམ་ལྔར་བསྒོམ་པའོ། །བསྟོད་དང་ཡོད་མེད་ཆོས་དང་ནི། །ཞེས་པའི་དོན་ནི།
བསྟོད་དང་ཞེས་པ་བླ་མ་དང་སངས་རྒྱས་དང་གནས་ལ་སོགས་པ། ཡོད་མེད་ཅེས་པ་ཐམས་ཅད་ལ་འཇུག་པའོ། །
ཆོས་དང་ནི་ཞེས་པ་ཡོད་མེད་ཀྱི། ཆོས་མིན་ཇི་ལྟར་རྩི་བ་ཡི། །ཞེས་པའི་དོན་ནི། ཆོས་མིན་ཞེས་པ་ཡང་དག་
པའི། ཇི་ལྟར་ཞེས་པ་སྣང་ངོ་མ་འགགས་པར། རྩི་བ་ཡི་ཞེས་པ་དུས་ཚོད་མ་ནོར་བར། ཚིག་ཀུན་འདི་ལས་
རབ་བརྩོན་འཐོབ། །ཅེས་པའི་དོན་ནི། ཚིག་ཀུན་ཞེས་པ་འཁོར་འདས་མ་ལུས་པའི། འདི་ལས་ཞེས་པ་རྒྱུད།

རབ་བརྩོན་ཐོབ་ཅེས་པ་རྒྱུད་འདིའི་བྱིན་རླབས་ལས་བསླབ་མི་དགོས་པར། འཇིག་རྟེན་མཐུན་འཇུག་དྲང་བའི་
ཕྱིར། །ཞེས་པའི་དོན་ནི། འཇིག་རྟེན་ཞེས་པ་ཆགས་འཇིག་ཅན་གྱི་སྣང་བ་ལ། སྐྱེ་འཆི་ཅན་གྱི་སེམས་ཅན་རྟེན་
པའོ། །མཐུན་འཇུག་ཅེས་པ་སོ་སོ་རང་རང་དང༌། དྲང་བའི་ཕྱིར་ཞེས་པ་ཆོས་ལ། སྒྲ་དང་རིག་པ་དུ་མ་ཡང༌། །
ཞེས་པའི་དོན་ནི། སྒྲ་དང་ཞེས་པ་བརྗོད་པའི། རིག་པ་ཞེས་པའི་བཟོའོ། །དུ་མ་ཡང་ཞེས་པ་ཅི་དང་ཅིའི་རྣམ་པ་
མ་ལུས་པ། འདི་ཡི་རང་བྱུང་ཚིག་ལས་ཤར། །ཞེས་པའི་དོན་ནི། འདི་ཡི་ཞེས་པ་རྒྱུད། རང་བྱུང་ཞེས་པ་བྱས་
པ་མེད་པའི། ཚིག་ལས་ཤར་ཞེས་པ་རང་བབས་སུ། ཕྱིར་འགྱུར་ཐེག་པའི་རང་གྲངས་ཀྱིས། །ཞེས་པའི་དོན་
ནི། ཕྱིར་འགྱུར་ཞེས་པ་མུ་སྟེགས་པའོ། །ཐེག་པའི་ཞེས་པ་འདོད་དོ། །རང་གྲངས་ཀྱིས་ཞེས་པ་སོ་སོ་རང་རང་
གི དབང་པོའི་འཇུག་སྒོ་གསལ་བའི་ཕྱིར། །ཞེས་པའི་དོན་ནི། དབང་པོའི་ཞེས་པ་རྣོ་རྟུལ། འཇུག་སྒོ་ཞེས་པ་
ཐེག་པ་ལ། གསལ་བའི་ཕྱིར་ཞེས་པ་མ་ནོར་བར། རིམ་པའི་འཇུག་སྲོལ་བཅུ་གཅིག་ནི། །ཞེས་པའི་དོན་ནི།
རིམ་པའི་ཞེས་པ་མས་འཛེག་ཏུ། འཇུག་སྲོལ་ཞེས་པ་ཤན་ཕྱེད་པར། བཅུ་གཅིག་ནི་ཞེས་པ་ཐེག་པ་དགུ་འཇིག་
རྟེན་པ་གཉིས་དང་བཅུ་གཅིག་གོ །འདི་ཡི་ཡོན་ཏན་བབས་ལས་སྣང༌། །ཞེས་པའི་དོན་ནི། འདིའི་ཞེས་པ་
རྒྱུད། ཡོན་ཏན་ཞེས་པ་སངས་རྒྱས་ཀྱི། བབས་ལས་སྣང་ཞེས་པ་སྐལ་བ་ཅན་ལ། རང་འོད་ཇི་ལྟར་ཡོད་པའི་
ཚིག །ཅེས་པའི་དོན་ནི། རང་འོད་ཅེས་པ་རིག་པའི་རང་མདངས་མཐིང་ཀ་དཀར་པོ་སེར་པོ་དམར་པོ་ལྗང་ཁུ་
སྣ་ཚོགས་པ། ཇི་ལྟར་ཞེས་པ་ཡེ་གདོད་མ་ནས། ཡོད་པའི་ཚིག་ཅེས་པ་སེམས་ཅན་ཐམས་ཅད་ལ། འདི་ལས་
སྤྲོས་སོ་ཉེ་བར་བསྡུས། །ཞེས་པའི་དོན་ནི། འདི་ལས་ཞེས་པ་རྒྱུད། སྤྲོས་སོ་ཞེས་པ་མདོ་རྒྱུད་ཐམས་ཅད་ཀྱི་
ནང་དུ། ཉེར་བར་བསྡུས་ཞེས་པ་རྫོགས་པ་ཆེན་པོ་ཐིག་ལེའི་སྐོར་དུ། གྲགས་དང་མ་གྲགས་ཚིག་བཅུད་ནི། །
ཞེས་པ་དོན་ནི། གྲགས་དང་ཞེས་པ་རྫོགས་པ་ཆེན་པོའི་རྒྱུད་རྣམས་སུ། མ་གྲགས་ཞེས་པ་མདོ་རྒྱུད་ཀུན་དང་
ཁྱད་པར་མཚན་བརྗོད་དོ། །ཚིག་བཅུད་ནི་ཞེས་པ་ཆོས་ཐམས་ཅད་ཀྱི་ཁྱད་པར་དུ་རྫོགས་པ་ཆེན་པོ་འབུམ་
ཕྲག་དྲུག་ཅུ་རྩ་བཞི། འདི་ལས་ཡང་གསང་ཆེན་པོར་ཡང༌། །ཞེས་པའི་དོན་ནི། འདི་ལས་ཞེས་པ་རྒྱུད། ཡང་
གསང་ཞེས་པ་ཟབ་པའི་ཡང་ཟབ། ཆེན་པོར་ཡང་ཞེས་པ་གོང་ན་མེད་པའི་ཡང་རྩེ་རྒྱུད་བཅུ་བདུན་ནོ། །གྱུར་ཏེ་
སྣང་བར་འགྱུར་བ་ཡིན། །ཞེས་པའི་དོན་ནི། གྱུར་ཏེ་ཞེས་པ་སྔར། སྣང་བར་ཞེས་པ་རིམ་པ་བཞིན་དུ། འགྱུར་
བ་ཡིན་ཞེས་པ་ཕྱིས་ཀྱང༌། ལྷ་མིས་ཇི་ལྟར་འདོད་པའི་ཚིག །ཅེས་པའི་དོན་ནི། ལྷ་མི་ཞེས་པ་མཐོ་རིས་གཉིས།
ཇི་ལྟར་ཞེས་པ་རང་རང་འདོད་པའི། ཚིག་ཅེས་པ་སོ་སོར་གོ་བའི། སྒོ་དྲུག་ཐོབ་འདོད་རང་བཀོད་ཚིག །ཅེས་

པའི་དོན་ནི། སྒོ་དྲུག་ཅེས་པ་རྣམ་པར་ཐར་པའི། ཐོབ་འདོད་ཅེས་པ་རང་གིས། རང་བཀོད་ཚིག་ཅེས་པ་རྒྱུད་
བསྟན་པའི་བུ་གཅིག་འདི། སྔགས་ལུང་སེམས་དཔའི་ལུང་རབ་སྣང༌། །ཞེས་པའི་དོན་ནི། སྔགས་ལུང་ཞེས་པ་
ཕྱི་ནང་གི སེམས་དཔའི་ཞེས་པ་རྡོ་རྗེ། ལུང་རབ་སྣང་ཞེས་པ་བཀའ་མངོན་སུམ་དུ། འདི་ལ་གསང་ཆེན་གནད་
དུ་གྲགས། །ཞེས་པའི་དོན་ནི། འདི་ལ་ཞེས་པ་རྒྱུད། གསང་ཆེན་ཞེས་པ་བཅུ་བདུན་གྱི། གནད་དུ་གྲགས་ཞེས་
པ་རྟགས་མངོན་དུ་འབྱིན་པའི། དེ་བཞིན་སྐྱེ་འཇིག་བསྟན་བཅོས་དང༌། །ཞེས་པའི་དོན་ནི། དེ་བཞིན་ཞེས་པ་
འདི་དག་ལ་སོགས་པ། སྐྱེ་འཇིག་ཅེས་པ་ནང་བཅུད་དང་ཕྱི་སྣོད་ཀྱི། བསྟན་བཅོས་ཞེས་པ་བསྟན་དང་བཞག་
པའི། ཡོད་དང་མེད་སྨྲ་སྡེ་གྲངས་སྤྲོས། །ཞེས་པའི་དོན་ནི། ཡོད་པར་སྨྲ་བའི་སྡེ་སོགས། སྡེ་པ་བཞི་རུ་གསུངས་
པ་རྣམས་སོ། །མཐའ་གཉིས་རབ་འབྱེད་ཡོད་སྣང་ཕྱིར། །ཞེས་པའི་དོན་ནི། མཐའ་གཉིས་ཞེས་པ་ཡོད་མེད་
ཀྱི། རབ་འབྱེད་ཅེས་པ་དངོས་པོར་འཛིན་པ་དང༌། སྟོང་པར་འཛིན་པ་དང༌། ཡོད་སྣང་ཕྱིར་ཞེས་པ་གཟུང་ཡུལ་
དུ་མེད་ཀྱང༌། སྣང་ཡུལ་མ་འགགས་པས། དྲན་སེམས་ཉིད་ཀྱི་སྡེ་གྲངས་ནི། །ཞེས་པའི་དོན་ནི། དྲན་སེམས་
ཞེས་པ་སེམས་ཅན་གྱི། ཉིད་ཀྱི་ཞེས་པ་དེའི་དོན། སྡེ་གྲངས་ནི་ཞེས་པ་སེམས་མེད་བཅོ་བརྒྱད་ལ་སོགས་པ།
འདི་ཀུན་ལས་བྱུང་སེམས་ཀྱི་ལུང༌། །ཞེས་པའི་དོན་ནི། འདི་ཀུན་ཞེས་པ་རྒྱུད་འདིའི་ཚིག ལས་བྱུང་ཞེས་པ་
གོང་གི་ཚིག་ཐམས་ཅད། སེམས་ཀྱི་ལུང་ཞེས་པ་ཆོས་སྐུ་ཐིག་ལེ་ཉག་གཅིག་གི འཇུག་སྒོ་ཆེན་པོའི་ཤིང་རྟ་
ཡང༌། །ཞེས་པའི་དོན་ནི། འཇུག་སྒོ་ཞེས་པ་འཁོར་བར། ཆེན་པོའི་ཞེས་པ་མི་ལུས། ཤིང་རྟ་ཡང་ཞེས་པ་ཁྱབ་
པ་ཁམས་གསུམ་དུ། སྣང་བའི་མཛད་འཕྲོས་ཁ་ལོ་ནི། །ཞེས་པའི་དོན་ནི། སྣང་བའི་ཞེས་པ་ཆོས་ཉིད་ཀྱི།
མཛད་འཕྲོས་ཞེས་པ་འགྲོ་དོན། ཁ་ལོ་ནི་ཞེས་པ་སེམས་ཅན་འཁོར་བར་འཁྱམས་པའི། འདི་ཚིག་དམ་པའི་
འཁོར་ལོའོ། །ཞེས་པའི་དོན་ནི། འདི་ཚིག་ཅེས་པ་རྒྱུད། དམ་པའི་ཞེས་པ་ཆོས་ལ། འཁོར་ལོ་ཞེས་པ་སྐྱུར་
བར་བྱེད་པ། སངས་རྒྱ་མྱུར་བར་ཡང་བརྗོད་དོ། །གྲགས་པའི་སྔགས་དང་དེ་སྤེལ་ཚིག །ཅེས་པའི་དོན་ནི།
གྲགས་པའི་ཞེས་པ་ཡོངས་སུ། སྔགས་དང་ཞེས་པ་ཕྱི་ནང་གཉིས་ཀྱི། དེ་སྤེལ་ཚིག་ཅེས་པ་དེའི་འགྲེལ་པ་ལ་
སོགས་པ། རིམ་པ་མདོ་སྡེ་རང་གྲགས་ཚིག །ཅེས་པའི་དོན་ནི། རིམ་པ་ཞེས་པ་ཐེག་པའི། མདོ་སྡེ་ཞེས་པ་
མཚན་ཉིད། རང་གྲགས་ཚིག་ཅེས་པ་གསང་སྔགས་ཕྱི་ནང་གི བཀོད་པ་རྣམས་ཀྱི་ཐོག་མར་ནི། །ཞེས་པའི་
དོན་ནི། བཀོད་པ་ཞེས་པ་ཡི་གེ་རིས་སུ། རྣམས་ཀྱི་ཞེས་པ་ཆོས་ཐམས་ཅད། ཐོག་མར་ནི་ཞེས་པ་དེ་དག་
ཐམས་ཅད་ཀྱི་མདུན་དུ། འདི་ལས་འཕྲོའོ་ཕན་སེམས་ལྡན། །ཞེས་པའི་དོན་ནི། འདི་ལས་ཞེས་པ་བྱིན་རླབས།

འཕྲོའོ་ཞེས་པ་ཐུགས་རྗེ། ཕན་སེམས་ལྡན་ཞེས་པ་རྡོ་རྗེ་འཆང་གིས་ཐོག་དྲངས་པའི་བརྒྱུད་པ་ཟམ་མ་ཆད་པས་
འཁོར་བ་སྟོངས་པར་བགྱིས་པའི་རང་སྒྲའོ། །ལུང་རྒྱལ་ཐེག་པ་ཀུན་དངོས་སོ། །ཞེས་པའི་དོན་ནི། ལུང་རྒྱལ་
ཞེས་པ་ཆོས་ཐམས་ཅད་ཀྱི། ཐེག་པ་ཞེས་པ་སོ་སོ་རང་རང་གི ཀུན་དངོས་སོ་ཞེས་པ་ཐམས་ཅད་གཅིག་ཏུ་དྲིལ་
བའི། གཞི་རྩ་རྩལ་གྱི་ནན་ཏན་ཚིག །ཅེས་པའི་དོན་ནི། གཞི་རྩ་ཞེས་པ་རང་རང་གི་རིག་པའི་ངོ་བོ་རང་བཞིན་
ཐུགས་རྗེ་གསུམ། རྩལ་གྱི་ཞེས་པ་རྒྱུད་ལ། ནན་ཏན་ཚིག་ཅེས་པ་རྒྱུད་འདི་འཕྱུགས་པ་མེད་པའི་གནད་དོ། །
འདི་ཀུན་རྒྱན་གྱི་རྒྱལ་པོ་ལས། །ཞེས་པའི་དོན་ནི། འདི་ཀུན་ཞེས་པ་རྒྱུད་ཚིག རྒྱན་གྱི་ཞེས་པ་ཆོས་ཐམས་
ཅད་ཀྱི། རྒྱལ་པོ་ལས་ཞེས་པ་བྱས་པ་མེད་པར་རང་བྱོན། གོང་ན་མེད་པའི་ཡང་རྩེ། བྱ་རྩལ་མེད་པའི་དགོངས་
པའོ། །ཁ་ལོ་སྒྱུར་བའི་དཔའ་བོ་ཡིན། །ཞེས་པའི་དོན་ནི། ཁ་ལོ་ཞེས་པ་སེམས་ཅན་གྱི། སྒྱུར་བའི་ཞེས་པ་
སངས་རྒྱས་ལ། དཔའ་བོ་ཡིན་ཞེས་པ་རྒྱུད་འདི་བཏགས་པ་ཙམ་གྱིས་འཁོར་བའི་གཡུལ་ངོ་བཟློག་པའོ། །བྱེད་
པའི་ལས་རྒྱས་དཀྱིལ་འཁོར་འཇུག །ཅེས་པའི་དོན་ནི། བྱེད་པའི་ཞེས་པ་ལྟོ་གོས་གཉིས་ཀྱི། ལས་རྒྱས་ཞེས་
པ་དེ་གཉིས་ཀྱི་ཞར་ལ། དཀྱིལ་འཁོར་འཇུག་ཅེས་པ་མྱ་ངན་ལས་འདས་པའི་སེམས་ཅན་རྣམས་ཀྱང་རྒྱུད་འདི་
དང་ཕྲད་ན་གནས་ལུགས་དོན་གྱི། དཔེ་མེད་བྲིས་པའི་སྒྲ་ཡིག་ཟེར། །ཞེས་པའི་དོན་ནི། དཔེ་མེད་ཅེས་པ་དང་
པོའི། བྲིས་པའི་ཞེས་པ་ཡེ་གདོད་མ་ནས། སྒྲ་ཡིག་ཟེར་ཞེས་པ་ཆོས་ཉིད་བྱ་རྩོལ་མེད་པའི། སུ་ཟེར་ན་ངོ་བོ་
རང་བཞིན་ཐུགས་རྗེ་གསུམ་འདུས་པའི་རྡོ་རྗེ་འཆང༌། གྲངས་མཐའ་འགེག་བྱེད་སེང་ཕྲུག་གོ །ཞེས་པའི་དོན་
ནི། གྲངས་མཐའ་ཞེས་པ་ཐེག་པ་དགུའི། འགེག་བྱེད་ཅེས་པ་འདོད་གཞུང༌། སེང་ཕྲུག་གོ་ཞེས་པ་རྒྱུད་འདིས་
ཐམས་ཅད་ཟིལ་གྱིས་གནོན་པའོ། །བཅོས་མའི་ཡང་ཆ་དེ་འཕེལ་བཟུང༌། །ཞེས་པའི་དོན་ནི། བཅོས་མའི་ཞེས་
པ་ལུས་ངག་ཡིད་གསུམ། ཡང་ཆ་ཞེས་པ་ཉན་ཐོས་རྣམས་ཀྱི་དོན། ཡང་དག་པའི་དོན་རྟོགས་པར་འགྱུར་རོ། །
དེ་འཕེལ་བཟུང་ཞེས་པ་བྱང་ཆུབ་སེམས་དཔས། དཔའ་བར་འགྲོ་བའི་ལས་རྒྱས་སོ། །ཞེས་པའི་དོན་ནི།
དཔའ་བར་ཞེས་པ་གོང་ནས་གོང་དུ། འགྲོ་བའི་ཞེས་པ་སྐད་ཅིག་ལ། ལས་རྒྱས་སོ་ཞེས་པ་དོན་ལ་ཐབས་དམ་
པའོ། །མཐོ་དམན་སྙོམས་པའི་དགེ་འབྲས་ལུང་། །ཞེས་པའི་དོན་ནི། མཐོ་དམན་ཞེས་པ་སངས་རྒྱས་ཀྱི་དགོངས་
པ་དང་སེམས་ཅན་གྱི་རང་རྒྱུད། སྙོམས་པའི་ཞེས་པ་ཐིག་ལེ་ཉག་གཅིག་ཏུ། དགེ་འབྲས་ལུང་ཞེས་པ་རྒྱུད་འདི་
དང་ཕྲད་པ་རྣམས་ཚོགས་གཉིས་རྫོགས་པའོ། །སྒྲིབ་གཉིས་བྱང་བའོ། །སངས་རྒྱས་པའི་དུས་ལ་སླེབས་པའི་
སྐལ་བ་ཅན་ནོ། །དེས་ན་བླ་མ་སངས་རྒྱས་སུ་ལྟའོ། །དཔེ་བྲལ་རྣམས་ཀྱི་དང་པོའོ། །ཞེས་པའི་དོན་ནི། དཔེ་

བྲལ་ཞེས་པ་ཡང་དག་པའི་དོན་ལ། རྣམས་ཀྱི་ཞེས་པ་རིག་སྟོང་གསལ་སྟོང་གྲག་སྟོང་བདེ་སྟོང་སྣང་སྟོང་ལ་
སོགས་པ། དང་པོའོ་ཞེས་པ་མིང་དང་བྲལ་བའི་ཆོས་ཉིད། ཀ་ནས་དག་པའི་དགོངས་པ། འཛིན་པ་ཟད་པའི་
རྒྱུད་འདིའོ། །དེ་ལྟར་སྤྲོས་ཚིག་དུ་མ་ཡིས། །ཞེས་པའི་དོན་ནི། དེ་ལྟར་ཞེས་ཐམས་ཅད་ཀྱི་བྱུང་ཁུངས། སྤྲོས་
ཚིག་ཅེས་པ་ཐམས་ཅད་ཀྱི་གཞི། དུ་མ་ཡིས་ཞེས་པ་མ་ཁྱབ་པ་མེད་པའི་དགོངས་ཚིག་འདི། འཁོར་ལོ་འཛིན་
པའི་སྤྲུལ་པའོ། །ཞེས་པའི་དོན་ནི། འཁོར་ལོ་ཞེས་པ་ཆོས་ཀྱི། འཛིན་པའི་ཞེས་པ་རྒྱུན་ཆད་མེད་པར། སྤྲུལ་
པའོ་ཞེས་པ་སངས་རྒྱས་ཀྱི་བསྟན་པ་དངོས་སོ། །འདི་གནས་ན་བསྟན་པ་གནས་པའོ། །འཕེལ་ན་བསྟན་པ་
འཕེལ་ལོ། །མཁའ་གསལ་མཁའ་དག་ཀློང་ཆེན་གྱི། །ཞེས་པའི་དོན་ནི། མཁའ་གསལ་ཞེས་པ་མཚན་ཉིད་
འཛིན་པའི་ཡེ་ཤེས་ལྔའོ། །མཁའ་དག་ཅེས་པ་འཛིན་པ་ཟད་པའི་ཡེ་ཤེས་སོ། །ཀློང་ཆེན་གྱི་ཞེས་པ་ཆོས་ཉིད་
ཅེར་མཐོང་མངོན་སུམ་གྱི། སྤྲོས་པ་རྣམས་ཀྱི་ཡང་སྤྲོས་ལས། །ཞེས་པའི་དོན་ནི། སྤྲོས་པ་ཞེས་པ་ཡང་གསང་
བླ་མེད། རྣམས་ཀྱི་ཞེས་པ་རྫོགས་ཆེན་སྐོར། ཡང་སྤྲོས་ལས་ཞེས་པ་མདོ་རྒྱུད་ཐམས་ཅད། སྐྱེ་སྒོ་རབ་ཏུ་སྤངས་
པ་ཡིས། །ཞེས་པའི་དོན་ནི། སྐྱེ་སྒོ་ཞེས་པ་སྐྱེ་བ་རྣམ་བཞིའོ། །རབ་ཏུ་ཞེས་པ་མཐོང་ཐོས་རེག་པ་ཙམ་གྱིས།
སྤངས་པ་ཡིས་ཞེས་པ་ཨ་ཏིའི་དགོངས་པས། བླ་མེད་འདྲེན་པའི་དང་པོར་བྱུང༌། །ཞེས་པའི་དོན་ནི། བླ་མེད་
ཅེས་པ་ཡོངས་སུ་རྫོགས་པར། འདྲེན་པའི་ཞེས་པ་སེམས་ཅན། དང་པོར་བྱུང་ཞེས་པ་ནམ་མཁའི་མི་མཇེད་
ཡང་སྟེངས་སུ། ཆོས་ལས་འདས་པའི་རང་སྦྱར། བདེ་བས་བདེ་བ་འབྱེད་པ་ཡི། །ཞེས་པའི་དོན་ནི། བདེ་བས་
ཞེས་པ་རྒྱུད་འཁྲུལ་མེད་ཀྱི་བྱིན་རླབས་ཀྱིས། བདེ་བ་ཞེས་པ་གཞི་འཁྲུལ་མེད་རྟོགས་པར་བྱེད་པས། འབྱེད་པ་
ཡི་ཞེས་པ་རྒྱུད་འདི་ཡོད་མེད་ལ་ཕྱི་ནང་གསང་བ་གསུམ་གྱི་རྟགས། རིགས་མཐུན་ཀུན་གྱི་གསང་ཆེན་ཡིན། །
ཞེས་པའི་དོན་ནི། རིགས་མཐུན་ཞེས་པ་སངས་རྒྱས་ཀྱི། ཀུན་གྱི་ཞེས་པ་སྐལ་བ་ཅན། གསང་ཆེན་ཡིན་ཞེས་
པ་ལོག་ལྟ་ཅན་ལ་གསང་སྟེ་རང་ཉིད་བཅད་པར་བྱའོ། །རིགས་ལ་གནས་ཤིང་རིགས་འབྱེད་པའི། །ཞེས་པའི་
དོན་ནི། རིགས་ལ་ཞེས་པ་རིགས་ལྔའི། གནས་ཤིང་ཞེས་པ་དུས་རྒྱུན་ཆད་མེད་པར་ཐིག་ལེ་ཉག་གཅིག་ཏུ།
རིགས་འབྱེད་པའི་ཞེས་པ་ཕྱི་ནང་གཉིས་ཀར་ཁ་དོག་སོ་སོར། གཙོ་བོ་གཙོ་བོས་བླང་བའོ། །ཞེས་པའི་དོན་ནི།
གཙོ་བོ་ཞེས་པ་རང་རྒྱུད་ལ་ཉོན་མོངས་པ་ལྔ་པོ་གང་ཤས་ཆེ་བ་སྟེ། གཙོ་བོས་ཞེས་པ་རིགས་ལྔ། བླང་བའོ་
ཞེས་པ་རིགས་ཀྱི་བདག་པོར་སངས་རྒྱས། ཕྱིར་རྟགས་ཀྱང་དེ་ལྟར་འབྱུང་བ་ལ་དགོངས་པའོ། །ཀ་དང་རྟོགས་
དང་རབ་ཏུ་དགོངས། །ཞེས་པའི་དོན་ནི། ཀ་དང་ཞེས་པ་གཞིའི་ཀ རྟོགས་དང་ཞེས་པ་རང་ལ་ཡེ་ནས་གནས་

པ་དེ། རབ་ཏུ་དགོངས་ཞེས་པ་ངོ་བོ་རང་བཞིན་ཐུགས་རྗེ་གསུམ་ཡ་མ་བྲལ་བར། རིམ་པར་རྒྱས་དང་དེ་རྗེས་
ནི། །ཞེས་པའི་དོན་ནི། རིམ་པར་ཞེས་པ་ཆོས་སྐུ་ལས་ལོངས་སྐུ་ལོངས་སྐུ་ལས་སྤྲུལ་སྐུ་ལ། རྒྱས་དང་ཞེས་པ་
བྱང་ཕྱོགས་གཡོ་བ་ལྡན་དང༌། ལྷོ་ཕྱོགས་ཚལ་པ་སྐྱོབ་དང༌། ཤར་ཕྱོགས་དེ་བའི་རླུང་དང༌། ནུབ་ཕྱོགས་བརྩེ་
བའི་གླིང་དང༌། དེ་རྗེས་ནི་ཞེས་པ་སྐུའི་ཞིང་ཁམས་ཐོག་མ་ནས་སྐྱེ་བ་བཞིས་གཟུགས་ཀྱི་དོན་བྱེད་ཅིང༌། འདི་
ལས་རབ་ཏུ་འཕེལ་བ་ཡིན། །ཞེས་པའི་དོན་ནི། འདི་ལས་ཞེས་པ་རྒྱུད། རབ་ཏུ་ཞེས་པ་རིག་འཛིན་ཕུང་པོ་
ལྷག་མེད་དང༌། འཕེལ་བ་ཡིན་ཞེས་པ་གང་ཟག་གི་བརྒྱུད་པ་ཟམ་མ་ཆད་པར། རབ་ཏུ་རྟོགས་ཕྱིར་དཀྱིལ་
འཁོར་ནི། །ཞེས་པའི་དོན་ནི། རབ་ཏུ་ཞེས་པ་ཕུང་པོ་ལྷག་མེད། རྟོགས་ཕྱིར་ཞེས་པ་ཚེ་འདི་ཉིད་ལ། དཀྱིལ་
འཁོར་ནི་ཞེས་པ་དབྱིངས་གསུམ་འདུས་པའོ། །དམ་པ་རྣམས་ནི་འདི་ལས་སྤྲུལ། །ཞེས་པའི་དོན་ནི། དམ་པ་
ཞེས་པ་རིགས་བརྒྱ། རྣམས་ནི་ཞེས་པ་རིག་པ་ཚད་ལ་ཕེབས་ཏེ་ཞི་ཁྲོ་མཐའ་བྲལ་གྱི་སྐུ་དང་གཉིས་སུ་མེད་པའི་
རིག་འཛིན་བརྒྱུད་པ་དང་བཅས་པའོ། །འདི་ལས་སྤྲུལ་ཞེས་པ་རྒྱུད་བསྟན་པའི་བུ་གཅིག ཐམས་ཅད་ལས་ཀྱི་
མཐའ་རྒྱས་ཀྱང༌། །ཞེས་པའི་དོན་ནི། ཐམས་ཅད་ཅེས་པ་ཁམས་གསུམ་གྱི་སེམས་ཅན། ལས་ཀྱི་ཞེས་པ་ཚེ་
འཁོར་བ་ཐོག་མཐའ་མེད་པ་ནས་བསགས་པའི་རྣམ་སྨིན། མཐའ་རྒྱས་ཀྱང་ཞེས་པ་བསོད་ནམས་ཀྱི་སྟོབས་
ཉམས་ཤིང་བྲིས་ཏེ། ཚེ་ལོ་ཡང་བཅུ་ལ་ཐུག་པའི་དུས་སུ། འདི་ལས་རབ་ཏུ་ཡང་འཕེལ་ལོ། །ཞེས་པའི་དོན་ནི།
་ལས་ཞེས་པ་རྒྱུད། རབ་ཏུ་ཞེས་པ་དེའི་དུས་སུ་དར་བ། ཡང་འཕེལ་ལོ་ཞེས་པ་ཡེ་ཤེས་ཀྱི་མཁའ་འགྲོ་མ་
དཔལ་འཛིན་མ་བྱ་བས། བསྟན་པའི་སྙིང་པོ་རྣམས་བཟུང་སྟེ་རྒྱས་པར་བྱས་ནས་ཐམས་ཅད་གྲོལ་བར་བྱེད་དོ། །
དེ་ནས་མི་གནས་རང་ས་ཉིད་དུ་འགྱུར་རོ། །འདི་ཚིག་བྱིན་རླབས་བརྒྱུད་པ་ཡང༌། །ཞེས་པའི་དོན་ནི། འདི་ཚིག་
ཅེས་པ་རྒྱུད། བྱིན་རླབས་ཞེས་པ་རང་བཞིན་བབས་ཀྱི། བརྒྱུད་པ་ཡང་ཞེས་པ། དེ་ནས་བསྐལ་པ་བྱེ་བ་ན།
རབ་ཏུ་འཕེལ་ཕྱིར་འབྱུང་བའོ། །ཞེས་པའི་དོན་ནི། རབ་ཏུ་ཞེས་པ་བསྟན་པའི་སྙིང་པོ་སྙིང་ཐིག་གསང་བ་འདི།
འཕེལ་ཕྱིར་ཞེས་པ་དེའི་དུས་སུ། འབྱུང་བའོ་ཞེས་པ་འཁོར་ལོ་གློག་གི་འཕྲེང་བ་བྱ་བའི་བཅོམ་ལྡན་འདས་ལ་
སྣང་ཞིང་བབས་ཏེ། ཡང་བསྟན་པའི་མེ་རོ་ལང་ངོ༌། །འདུལ་བའི་བསྟན་པ་བསྐལ་པ་གཅིག མདོ་སྡེའི་བསྟན་
པ་བསྐལ་པ་བརྒྱ། དེ་ནས་སྟོན་པ་འདའ་ཚུལ་བསྟན་ཏེ་མུན་པའི་བསྐལ་པ་གཉིས་འབྱུང༌། དེ་ནས་སྟོན་པ་སྐུ་
འཁྲུངས་ཏེ། མངོན་པའི་བསྟན་པ་བསྐལ་པ་བརྒྱ་འབྱུང་སྟེ། དེའི་དུས་སུ་མངོན་སུམ་སྙིང་ཐིག་གི་དགོངས་པ་
རང་བཞིན་བབས་ཀྱི་བྱིན་བརླབས་ལས། རང་ངོ་ཤེས་ནས་ཐམས་ཅད་ཚེ་གཅིག་ལ་སངས་རྒྱས་ཀྱི་འབྲས་བུ་

ཐོབ་བོ། །འདི་ནས་འཁོར་བ་དོང་སྤྲུག་སྟེ་འགྲོ་བ་དྲུག་ཏུ་སྣང་བ་མེད་དོ། །བསྐལ་པ་སྟོང་ཕྲག་ཉི་ཤུར་སེམས་ཅན་
འཁོར་བ་རྒྱུན་ཆད་ནས་ལུས་ཅན་རྣམ་པར་མི་སྣང་ངོ༌། །དེ་ནས་ལས་ཀྱི་བྱེ་བྲག་ཉོན་མོངས་པ་བག་ལ་ཉལ་ཕྲ་
མོ་ལངས་ནས་སྔར་གྱི་འཁོར་འདས་བྱུང་ཚུལ་དང་མཚུངས་སོ། །ཕྱིས་ཇི་ལྟར་འབྱུང་བ་བསྟན་པའི་ལེའུ་སྟེ་
གསུམ་པ་རྫོགས་སོ།། ས་མ་ཡ། རྒྱ་རྒྱ་རྒྱ།།
༈ ད་ནི་ལེའུ་བཞི་པ་འགྲོལ་ཏེ། ཨེ་མ་ཧོ། །ཞེས་པའི་དོན་ནི། ཨེ་བྱ་རྩལ་མེད་པའི་དོན་ལ། མ་རང་གསལ་
གཏིང་བཀྲག་ཕྱེད་པའི་མཚར་བ། ཧོ་མཐའ་དབུས་ཕྱོགས་དང་བྲལ་བའི་ཆེན་པོའི་རང་སྒྲའོ། །འདི་ལྟར་ཡང་
གསང་དོན་ཉིད་ལ། །ཞེས་པའི་དོན་ནི། འདི་ལྟར་ཞེས་པ་རྒྱུད་དོན་རིག་པ་མངོན་སུམ་གྱི་གནས་བསྟན་པ།
ཡང་གསང་ཞེས་པ་ཆོས་ཉིད་མངོན་སུམ་གྱི་དོན་ལོག་ལྟ་ཅན་གྱི་རིགས་ལ་གསང་བ་བས་ཀྱང་ཆེས་གསང་སྟེ་
རླུང་གི་ཕྱོགས་ཙམ་དུ་ཡང་བརྗོད་པར་མི་བྱའོ། །དོན་ཉིད་ལ་ཞེས་པ་བར་དོ་དང་ཚེ་ཕྱི་མ་ཙམ་ལ་མི་ལྟོས་པར།
དུས་གསུམ་སངས་རྒྱས་ཐམས་ཅད་ཀྱི་གནས་ལུགས། དགེ་སྡིག་ཀུན་དང་བྲལ་བའི་སྙིང་པོའོ། །འཇུག་པར་
འདོད་པའི་སྐལ་བ་རབ། །ཅེས་པའི་དོན་ནི། འཇུག་པར་ཞེས་པ་ཐེག་པ་ཐམས་ཅད་ཀྱི་ཡང་རྩེ། སངས་རྒྱས་
ཐམས་ཅད་ཀྱི་ལྟ་ཕུགས། མན་ངག་ཐམས་ཅད་ཀྱི་ཉིང་ཁུ། འབྲས་བུ་ཐམས་ཅད་ཀྱི་མངའ་བདག ཡོད་མེད་
གཅིག་བྲལ་གྱི་ལྟ་བ་ནམ་མཁའི་མདུང་སྐོར། སྐུ་གསུམ་ལག་འཆང་ཟག་བཅས་མི་སྣང་བར་ལོ་བཅུ་ན་གདོན་
མི་ཟ་བར་སངས་རྒྱ་བའི་གསང་བ་སྙིང་ཐིག་ཡང་གསང་དམ་པ་ལ། འདོད་པའི་ཞེས་པ་རྟོགས་ལྡན་ནམ་རྣལ་
འབྱོར་པའམ། པཎྜི་ཏའམ་སྟོན་པའམ། དགེ་སློང་ངམ། དགེ་ཚུལ་ལམ། དགེ་བསྙེན་ནམ། རྒྱལ་པོའམ། བློན་
པོའམ། འབངས་སམ། རིགས་ཀྱི་བུའམ། རིགས་ཀྱི་བུ་མོའམ། སྐལ་བ་རབ་ཅེས་པ་ཚོགས་གཉིས་བསགས་
བསགས་པའོ། །སྒྲིབ་གཉིས་སྦྱངས་སྦྱངས་པའོ། །སེམས་ཅན་གྱི་དོན་དུ་ཐུགས་བསྐྱེད་བསྐྱེད་པའོ། །ཕྱི་ནང་
གསང་བ་གསུམ་གྱིས་སྨིན་ཟིན་ཟིན་པའོ། །སྔོན་དུ་ལུས་ངག་ཡིད་རྣམས་ཀྱི། །ཞེས་པའི་དོན་ནི། སྔོན་དུ་ཞེས་
པ་ཟག་བཅས་མི་སྣང་བར་གྲོལ་བར་བྱེད་པའོ། །ལུས་ངག་ཅེས་པ་རང་གི ཡིད་རྣམས་ཀྱི་ཞེས་པ་གསུམ་པོའི།
མངོན་པར་ཞེན་པ་བཟློག་པའི་ཕྱིར། །ཞེས་པའི་དོན་ནི། མངོན་པར་ཞེས་པ་རྟགས། ཞེན་པ་ཞེས་པ་ཚེ་འཁོར་
བ་ཐོག་མཐའ་མེད་པ་ནས་ལུས་ངག་ཡིད་གསུམ་ལ། བཟློག་པའི་ཕྱིར་ཞེས་པ་ཆོས་ཉིད་ཀྱི་རང་སྒྲ་བླ་མ་དམ་
པའི་གདམས་ངག་གི་གནད་ཀྱིས། སྔོན་དུ་སྤྱོད་པ་བརྩམ་པར་བྱ། །ཞེས་པའི་དོན་ནི། སྔོན་དུ་ཞེས་པ་ལུས་
ངག་ཡིད་གསུམ་གྱི་ཞེན་པ་བཟློག་པར་བྱ་བའི། སྤྱོད་པ་ཅེས་པ་ལུས་ངག་ཡིད་གསུམ་གྱི། བརྩམ་པར་བྱ་ཞེས་

སྐལ་བ་ཅན། གཅིག་ནས་གཉིས་གསུམ་ལས་མང་ན་མཁའ་འགྲོ་མའི་བཀའ་ཆད་འབྱུང་ངོ་། །དེ་ཡང་རབ་དུར་
ཁྲོད། འབྲིང་ལུང་སྟོངས། ཐ་མ་ཡང་དབེན་པའི་རི་ལ་ཕྱིན་ཏེ། ཚོགས་གཏོར་བཤམས་ལ་ལུས་དུར་ཁྲོད་ཀྱི་
རུས་པ་དང་དུང་དང་ཀར་ཤ་པ་ནིས་བརྒྱན་ལ། ཅང་ཏེའུ་དཀྲོལ་ཞིང་ཚོགས་དང་གཏོར་མ་བླ་མ་ཡིད་དམ་དྷ་ཀི་
ལ་ཕུལ་ལ་གསོལ་བ་བཏབ། ཡུལ་བདག་ལ་གཏོར་མ་ཞིག་བྱིན་ཏེ་སྤྲོད་པ་རྩོམ་པ་ལ་བར་ཆོད་མ་བྱེད་ཅིག་
བྱས་ལ་བཀའ་བསྒོ་འབྱུང་པོ་ལ་གཏོར་མ་ཞིག་བྱིན་ཏེ་བརྟུལ་ཤུགས་ཀྱིས་བསྐྲད་ལ་བཏང༌། རང་ཉིད་ཕྱག་ན་
རྡོ་རྗེའམ་དྷཱ་ཀི་མར་བསྒོམས་ལ། ཨེ་ལ་མ་ལ་སོགས་པའི་ཡི་གེས་རྒྱས་བཏབ་ལ། ཕཊ་སྒྲ་དྲག་པོ་ཞིག་བརྗོད་
ལ། སྔོན་དུ་ལུས་སྤྱོད་པ་ཞག་གསུམ་བརྩམ་པར་བྱའོ། །ལུས་ནི་རྒྱུག་དང་ཉལ་བ་དང༌། །ཞེས་པའི་དོན་ནི།
ལུས་ནི་ཞེས་པ་རང་གི རྒྱུག་དང་ཞེས་པ་ཡར་མར་ཕར་ཚུར་ལ། ཉལ་དང་ཞེས་པ་ཁ་སྤུབ་དང་གན་རྐྱལ་དང༌།
གཞོགས་དང༌། རྐང་ལག་བསྐུམ་པ་དང་བརྐྱང་བའོ། །ལངས་དང་ཡན་ལག་བསྐྱོད་པ་དང༌། །ཞེས་པའི་དོན་
ནི། ལངས་དང་ཞེས་པ་ལྐོག་རྩེར་ལངས་འཕྲོ་ལ་ཐང་ལ་སྡོད་པ་དང༌། སྡོད་འཕྲོ་ལ་ལངས་པའོ། །ཡན་ལག་
ཅེས་པ་རྐང་ལག་བཞི། བསྐྱོད་དང་ཞེས་པ་ཕར་ཚུར་དང་བརྐྱང་བསྐུམ་དང༌། བསྐོར་བ་དང་ནི་ཕྱག་བྱ་དང༌། །
ཞེས་པའི་དོན་ནི། བསྐོར་བ་ཞེས་པ་བླ་མའི་སྐུ་རྟེན་དང་ཆོས་ཁུག་དང༌། མཆོད་རྟེན་དང་རི་དང་བྲག་དང་རྡོ་
དང་ས་དང་ཆུ་དང་ཕྱུགས་དང་མི་ཕལ་པ་ལའོ། །དང་ནི་ཞེས་པ་དེ་རྣམས་ལ་ཡང༌། ཕྱག་བྱ་དང་ཞེས་པ་ཤར་ལྷོ་
ནུབ་བྱང་སྟེང་འོག་ལྷ་མི་ཕྱུགས་ས་རྡོ་ལ་སོགས་པ་ལ། རེས་རང་གི་བླ་མ་ཡང་ཕྱག་མི་བྱའོ། །ཡན་ལག་བསྐོར་
དང་མགོ་སྒྲིལ་དང༌། །ཞེས་པའི་དོན་ནི། ཡན་ལག་ཅེས་པ་རང་གི བསྐོར་དང་ཞེས་པ་ནང་དང་ཕྱི་ན་ག་ལོག་
དང༌། གཡས་གཡོན་གཉིས་རེས་མོས་ཀྱིས། མགོ་སྒྲིལ་དང་ཞེས་ཕར་ཧྲིལ་ཚུར་ཧྲིལ་ཡར་ཀྱོག་མར་ཀྱོག་བྱའོ། །
ཇི་ལྟར་དྲན་པའི་ལས་རྣམས་དང༌། །ཞེས་པའི་དོན་ནི། ཇི་ལྟར་ཞེས་པ་རང་གིས། དྲན་པའི་ཞེས་པ་སྙིང་ལ།
ལས་རྣམས་དང་ཞེས་པ་ལྷག་མ་མེད་པར། གར་དང་ཕྱག་རྒྱ་བསྒྱུར་བ་དང་། །ཞེས་པའི་དོན་ནི། གར་དང་
ཞེས་པ་ཞི་ཁྲོ་དང༌། དཔའ་བོ་དང་དཔའ་མོའི། ཕྱག་རྒྱ་ཞེས་པ་ཞི་ཁྲོ་དང་ཡོད་པ་མེད་པ་ཚོགས་དང་གཏོར་མ་
དང་འཁྲིག་པ་དང༌། ཤོག་ཅིག་པ་དང་མ་ཡོང་ཞིག་བྱ་བའི། བསྒྱུར་བ་དང་ཞེས་པ་ཕྱག་འཚལ་འཕྲོ་ལ་བང་རྒྱུག་
པ་དང་རྒྱུག་འཕྲོ་ལ་མགོ་སྒྲིལ་བ་ལ་སོགས་པའོ། །ཇི་ལྟར་དམིགས་པའི་ལས་རྣམས་བྱ། །ཞེས་པའི་དོན་ནི། ཇི་
ལྟར་ཞེས་པ་རང་གི དམིགས་པའི་ཞེས་པ་ཡིད་ལ། ལས་རྣམས་བྱ་ཞེས་པ་དྲན་ཚད། འདི་ལྟར་སུ་ཡིས་བྱས་
པའི་མི། །ཞེས་པའི་དོན་ནི། འདི་ལྟར་ཞེས་པ་ལུས་ཀྱི་སྤྱོད་པ། སུ་ཡིས་ཞེས་པ་སྐལ་ལྡན། བྱས་པའི་ཞེས་པ་

ཉམས་ལེན། ལུས་ཀྱི་མངོན་ཞེན་རང་བཅད་ནས། །ཞེས་པའི་དོན་ནི། ལུས་ཀྱི་ཞེས་པ་རང་གི མངོན་ཞེན་ཞེས་
པ་ཚེ་འཁོར་བ་ཐོག་མ་མེད་པ་ནས། རང་བཅད་ནས་ཞེས་པ་དེ་ལྟར་བྱས་པས། ལུས་ཀུན་རུ་ཤན་ཕྱེད་པར་ནི། །
ཞེས་པའི་དོན་ནི། ལུས་ཀུན་ཞེས་པ་བཟང་ངན་དང་མཛེས་སྡུག་དང་མི་ཕྱུགས་ཀྱི་ཆགས་སྡང་ཐམས་ཅད་ཏིག་
མེད་དུ་ཁྲེས་ཀྱི་འགྱུར་རོ། །རུ་ཤན་ཞེས་པ་འཁོར་འདས་ཀྱི། ཕྱེད་པར་ནི་ཞེས་པ་འདི་ཉིད་དུ། འདི་ཡིས་འགྱུར་
རོ་སྤྲུལ་པའི་སྐུ། །ཞེས་པའི་དོན་ནི། འདི་ཡིས་ཞེས་པ་རྒྱུད། འགྱུར་རོ་ཞེས་པ་ཆོས་ཉིད་ཀྱི་རང་སྒྲ་བཞིན་ཉམས་
སུ་བླངས་ན། སྤྲུལ་པའི་སྐུ་ཞེས་པ་རྡོ་རྗེ་འཆང་ནས་བརྒྱུད་པ་ཟམ་མ་ཆད་པ་ལ་ཆོས་ཉིད་ཀྱི་རང་སྒྲ་བྱུང་བའོ། །
དེས་ནི་ལུས་བྱ་རྩོལ་མེད་པར་རྟོགས་ཏེ། སངས་རྒྱས་ཐམས་ཅད་ཀྱི་སྐུ་གསལ་སྟོང་དབྱེར་མེད་གཉིས་སུ་མེད་
པར་འགྱུར་བའི་དགོས་པ་ཡོད་དོ། །དེ་འདས་ངག་གི་སྤྱོད་བ་བརྩམ། །ཞེས་པའི་དོན་ནི། དེ་འདས་ཞེས་པ་
ལུས་ཀྱི་དྲི་མ་དག་པའི་རྟགས། ནམ་མཁའ་ལ་སྤྲིན་དང་ཁུ་རླངས་ཁ་ཆར་དང༌། རླུང་དང་ཡུལ་ཉེས་དང༌། དགྲ་
དང་ཆོམ་རྐུན་མེད་པར། ནམ་མཁའ་དྭངས་པ་རླུང་དང་སེར་བུ་མེད་པར་འཇའ་དང་འོད་དུ་འཁྲུགས་པ་བྱུང་ན་
ལུས་ཀྱི་སྡིག་པ་དག་པའོ། །གོང་མ་རྣམས་ལོག་ནས་བྱུང་ན་བསྐྱར་ལ་བྱའོ། །ལུས་ངག་ཡིད་གསུམ་འདྲའོ། །
ངག་གི་ཞེས་པ་རང་གི སྤྱོད་པ་བརྩམ་ཞེས་པ་ཞག་གསུམ་དུ། སྔགས་དང་ཁ་ཏོན་ཆོས་ཀྱི་སྒྲ། །ཞེས་པའི་དོན་
ནི། སྔགས་དང་ཞེས་པ་ལྷ་ཐམས་ཅད་དང༌། འདྲེ་ཐམས་ཅད་ཁྱད་མེད། ཁ་ཏོན་ཞེས་པ་བསྟོད་པ་དང་སྨོན་
ལམ་དང༌། གསོལ་ཚིག་དང༌། ལྷ་འདྲེའི་བསྟོད་ཚིག་གོ །ཆོས་ཀྱི་སྒྲ་ཞེས་པ་འཆད་པ་སློབ་པའི་ལད་མོ་བྱའོ། །
ཡོད་དང་མེད་དང་སྣང་བ་དང༌། །ཞེས་པའི་དོན་ནི། ཡོད་དང་ཞེས་པ་ཆོས་ཡོད་ནོར་ཡོད་གྲོགས་ཡོད་ཟས་ཡོད་
ཅེས་པ་སྨྲའོ། །དེའི་མཇུག་ལ་ནད་ཡོད་གདོན་ཡོད་མི་དགེ་བ་ཡོད་ཅེས་སྨྲའོ། །མེད་དང་ཞེས་པ་ཆོས་མེད་ནོར་
མེད་གྲོགས་མེད་ཟས་མེད་གོས་མེད་ལས་མེད་སེམས་མེད་མི་དགེ་བ་མེད་དོ་ཞེས་སྨྲའོ། །སྣང་བ་དང་ཞེས་པ་
སངས་རྒྱས་སྣང་ངོ༌། །འཁོར་བ་སྣང་ངོ༌། །ས་ཆུ་མེ་རླང་ནམ་མཁའ་སྣང་ངོ༌། །ལ་སོགས་པ་བྱའོ། །མི་སྣང་ངོ་
ཞེས་པ་སངས་རྒྱས་དང་འཁོར་བ་མི་སྣང་བ་བྱའོ། །ཡིད་དཔྱོད་ཚིག་ནི་སྣ་ཚོགས་བརྗོད། །ཅེས་པའི་དོན་ནི།
ཡིད་དཔྱོད་ཅེས་པ་དྲན་ཚད། ཚིག་ནི་ཞེས་པ་ཅི་བྱུང་བྱུང༌། སྣ་ཚོགས་ཁ་རུ་ཐོན་ཚད་གདོན་ནོ། །གཏད་མེད་དུ་
གྲོལ་ལོ། །བྱོལ་སོང་སྣ་ཚོགས་བརྡ་སྐད་དང༌། །ཞེས་པའི་དོན་ནི། བྱོལ་སོང་ཞེས་པ་ཡང་དག་པའི་དོན་ལ་
བྱོལ་ནས་ངན་པ་སྡུག་བསྔལ་གྱི་ལས་ལ་སོང་བའོ། །སྣ་ཚོགས་ཞེས་པ་རྟ་དང་གླང་པོ་ལ་སོགས་པའི་དུད་འགྲོ་

ཐམས་ཅད་དང་། དོམ་དྲེད་སྤྲེའུ་ཅེ་སྤྱང་ཁྱི་ལ་སོགས་པ་དང་། ཀང་ཀ་རྨ་བྱ་རྒོད་ལ་སོགས་པའི་བྱ་ཐམས་ཅད་ཀྱི།
བརྡ་སྐད་དང་ཞེས་པ་དེ་རྣམས་ཀྱི་ཟས་ཟ་བ་དང༌། འཁྲིགས་པ་སྤྱོད་པ་དང་ཕྲུག་གུ་ཡོད་པའི། སྐད་ནི་རྣམ་པ་
སྣ་ཚོགས་པ། །ཞེས་པའི་དོན་ནི། སྐད་ནི་ཞེས་པ་གོང་མ་རྣམས་ཀྱི། རྣམ་པ་ཞེས་པ་སོ་སོ་རང་རང་གི་འདྲ་བའི།
སྣ་ཚོགས་པ་ཞེས་པ་དེ་དག་ཐམས་ཅད་ཀྱི་སྐད་གདོན་ནོ། །འདི་ལྟར་སུ་ཡིས་བྱས་པའི་མི། །ཞེས་པའི་དོན་ནི།
འདི་ལྟར་ཞེས་པ་སྐད་སྣ་ཚོགས་དང་ཡོད་མེད་དང་ཆོས་འཆད་པ་དང༌། སྔགས་བརྗོད་པ་ལ་སོགས་པ། སུ་
ཡིས་ཞེས་པ་སྐལ་བ་ཅན། བྱས་པའི་མི་ཞེས་པ་ཉམས་སུ་བླངས་པའི། ངག་གི་མངོན་ཞེན་རང་ཆོད་ནས། །
ཞེས་པའི་དོན་ནི། ངག་གི་ཞེས་པ་རང་གི མངོན་ཞེན་ཞེས་པ་ཚེ་འཁོར་བ་ཐོག་མ་མེད་པ་ནས། རང་ཆོད་ནས་
ཞེས་པ་སྤྱོད་པ་བྱས། འཁོར་འདས་རུ་ཤན་འདིས་བྱེད་དོ། །ཞེས་པའི་དོན་ནི། འཁོར་འདས་ཞེས་པ་གཏན་གྱི་
བདེ་སྡུག་གཉིས་སོ། །རུ་ཤན་ཞེས་པ་འཛིན་པ་ཡོད་མེད་དོ། །འདིས་བྱེད་དོ་ཞེས་པ་ཆོས་ཉིད་ཀྱི་རང་སྒྲ་བཞིན་
ཉམས་སུ་བླངས་ན། ངག་བྱ་རྩལ་མེད་པར་རྟོགས་ཏེ། སངས་རྒྱས་ཐམས་ཅད་ཀྱི་གསུང་བརྗོད་དུ་མེད་པ་དང་།
གཉིས་སུ་མེད་པར་འགྱུར་བའི་དགོས་པ་ཡོད། དེ་ལྟར་རང་ཉིད་ཉམས་སུ་བླངས་པར་འགྱུར་ལ་གཞན་དག་
བདེན་ཞེན་གྱི་ཀོ་ལོང་དང་རང་བྲལ་བར་འགྱུར་རོ། །དེ་འདས་ཉིད་ཀྱི་འོག་ཏུ་ཡང༌། །ཞེས་པའི་དོན་ནི། དེ་
འདས་ཞེས་པ་ངག་ནི་རུ་ཤན་ཕྱེད་པའི་རྟགས་ཐོན་ནས། ཉིད་ཀྱི་ཞེས་པ་བར་དུ་ལུས་ངག་ཡིད་གསུམ་རྣལ་དུ་
དབབ་བོ། །དེ་ཡང་ལུས་ཀྱི་ཞག་གསུམ་ཐལ་ནས་ཞག་གཅིག་ལུས་རྣལ་དུ་དབབ་སྟེ། མལ་སྟན་བདེ་བ་ལ་
ཉལ་ལ་བསྡད་དོ། །ངག་གི་ཞག་གསུམ་སོང་བ་དང་ཞག་གཅིག་གིས་ངག་རྣལ་དུ་དབབ་སྟེ་སུ་ལའང་མི་སྨྲ་བར་
བརྡ་ཙམ་ཡང་མི་བྱ་བར་ལུས་དང་བསྟུན་ནོ། །དེ་བཞིན་སེམས་རུ་ཤན་འབྱེད་པ་ཞག་གསུམ་ཚར་ནས། ཡང་
ཞག་གཅིག་སེམས་རྣལ་དུ་འབེབས་ཙམ་ན་ལུས་ངག་ཡིད་གསུམ་ཕྲུགས་ལ། དྲན་བསམ་འཕྲོ་བཅད་ལ་བཞག་
གོ །འོག་ཏུ་ཡང་ཞེས་པ་ཞག་བརྒྱད་སོང་བའི། སེམས་ཀྱི་སྤྱོད་པ་བརྩམ་པར་བྱ། །ཞེས་པའི་དོན་ནི། སེམས་
ཀྱི་ཞེས་པ་རང་གི སྤྱོད་པ་ཞེས་པ་ཞེན་པ་འབྲེལ་བའི། བརྩམ་པར་བྱ་ཞེས་པ་ཞག་གསུམ་དུ། དགའ་དང་མི་
དགའ་བདེ་སྡུག་དང༌། །ཞེས་པའི་དོན་ནི། དགའ་དང་ཞེས་པ་ཡོད་པ་ལ་བསམ་པ་དང༌། མི་དགའ་ཞེས་པ་
མེད་པ་དང་ཤི་ན་སྙམ་པའོ། །བདེ་སྡུག་དང་ཞེས་པ་ལུས་ངག་ཡིད་གསུམ་བདེ་བར་བསྒོམ་སྡུག་པར་བསྒོམ་
པའོ། །རྟག་དང་མི་རྟག་ལ་སོགས་པ། །ཞེས་པའི་དོན་ནི། རྟག་དང་ཞེས་པ་ཐམས་ཅད་རྟག་པར་བསྒོམ་པ་
དང༌། མི་རྟག་ཅེས་པ་ཐམས་ཅད་མི་རྟག་པར་བསྒོམ་པ་དང༌། ལ་སོགས་པ་ཞེས་པ་བསམ་སྤྱོད་ཀྱི་སྒོམ་དྲན་

པར་བྱའོ། །ལྟ་སྒོམ་སྤྱོད་པའི་བསམ་པ་དང༌། །ཞེས་པའི་དོན་ནི། ལྟ་སྒོམ་ཞེས་པ་མཐའ་དང་བྲལ་བ་དང༌།
གསལ་འགྲིབ་མེད་པར་ཁྱེར་བསྒོམ་བྱའོ། །རེས་འདུས་པ་དང་རྨུགས་པར་ཁྱེར་བསྒོམ་བྱའོ། །སྤྱོད་པའི་ཞེས་
པ་ཤུགས་འབྱུང་དང་འདུས་པར་བསྒོམ་མོ། །བསམ་པ་དང་ཞེས་པ་ཡར་ལོག་མར་ལོག་ཏུ་བསྒོམ་མོ། །ཆོས་
དང་ཆོས་མིན་ལ་སོགས་དང༌། །ཞེས་པའི་དོན་ནི། ཆོས་དང་ཞེས་པ་དགེ་བའི་ཕྱོགས་བསམ་པ་དང༌། ཆོས་
མིན་ཞེས་པ་མི་དགེ་བ་བསམ་པ་དང༌། ལ་སོགས་དང་ཞེས་པ་ཐམས་ཅད་བསམ་པའོ། །འདོད་ཆགས་ཞེ་སྡང་
གཏི་མུག་དང༌། །ཞེས་པའི་དོན་ནི། འདོད་ཆགས་ཞེས་པ་ལུས་ཀྱི་ཡུལ་དུ་རེག་བྱ་འཇམ་པ་དང༌། མིག་གི་ཡུལ་
དུ་གཟུགས་སྡུག་པ། རྣ་བའི་ཡུལ་དུ་སྒྲ་སྙན་པ་དང༌། སྣའི་ཡུལ་དུ་དྲི་ཞིམ་པ། ལྕེའི་ཡུལ་དུ་རོ་མངར་བ། དེ་
དག་ཐམས་ཅད་དྲིལ་ནས་ཕོ་མོའི་འཁྲིག་པའི་བདེ་བའོ། །དེ་དག་ལ་སོགས་པ་བསམ་མོ། །ཞེ་སྡང་ཞེས་པ་འཐབ་
པ་དང་རྩོད་པ་འཕྲོག་པའི་བསམ་པ་བྱའོ། །གཏི་མུག་ཅེས་པ་མི་ཤེས་པ་མི་གསལ་བ་འཐིབས་པ་ཉོག་པ་བྱིང་
བའི་བསམ་པ་བྱའོ། །དགེ་དང་མི་དགེ་ལ་སོགས་པ། །ཞེས་པའི་དོན་ནི། དགེ་དང་ཞེས་པ་བསོད་ནམས་ཀྱི་
ཚོགས་གསོག་པ་དང་ཆོས་བྱ་བའི་བསམ་པ་བྱའོ། །མི་དགེ་ཞེས་པ་སྡིག་དང་རྐུ་བ་དང་འཕྲོག་པའི། ལ་སོགས་
པའི་ཞེས་པ་བསམ་ངན་ལ་སོགས་པ་བསྒོམ་པར་བྱའོ། །བསམ་སྤྱོད་རྣམ་པ་སྣ་ཚོགས་བྱ། །ཞེས་པའི་དོན་ནི།
བསམ་སྤྱོད་ཅེས་པ་དྲན་ཚད་ལ། རྣམ་པ་ཞེས་པ་མི་འདྲ་བ། སྣ་ཚོགས་བྱ་ཞེས་པ་སྤྲོ་ཞིང་བསྒོམ་པར་བྱའོ། །དེ་
ཡང་དགེ་འཕྲོ་ལ་མི་དགེ་བ་ཡགས་འཕྲོ་ལ་མི་ཡགས་པ་བསྒོམ་པར་བྱའོ། །འདི་ལྟར་སུ་ཡིས་བྱས་པའི་མི། །
ཞེས་པའི་དོན་ནི། འདི་ལྟར་ཞེས་པ་སེམས་ཀྱི་སྤྱོད་པ། སུ་ཡིས་ཞེས་པ་སྐལ་བ་ཅན། བྱས་པའི་མི་ཞེས་པ་
ཉམས་སུ་བླངས་པའི། སེམས་ཀྱི་མངོན་ཞེན་རང་ཆོད་ནས། ཞེས་པའི་དོན་ནི། སེམས་ཀྱི་ཞེས་པ་རང་གི མངོན་
ཞེན་ཞེས་པ་ཚེ་འཁོར་བ་ཐོག་མ་མེད་པ་ནས། རང་ཆོད་ནས་ཞེས་པ་ཉམས་སུ་བླངས་པ་ཙམ་གྱིས། འཁོར་
འདས་རུ་ཤན་ཕྱེད་པའོ། །ཞེས་པའི་དོན་ནི། འཁོར་འདས་ཞེས་པ་ཁམས་གསུམ་གྱི་སེམས་ཅན་དང་སྐུ་དང་
ཞིང་ཁམས་སོ། །རུ་ཤན་ཞེས་པ་དག་མ་དག་གཉིས་སོ། །ཕྱེད་པའོ་ཞེས་པ་འཛིན་པ་བྲལ་བའོ། །དེ་ནས་ཞག་
གཅིག་སེམས་རྣལ་དུ་ཕབ་ལ་ཞག་བཅུ་གཉིས་སུ་རུ་ཤན་འབྱེད་པའི་སྤྱོད་པ་བརྩམ་མོ། །དེ་ལྟར་ལོ་རེ་ལན་རེ་
ཅི་ལ་ཐུག་ཀྱང་བྱའོ། །དེས་ནི་སེམས་བྱ་རྩོལ་མེད་པར་རྟོགས་ཏེ། སངས་རྒྱས་ཐམས་ཅད་ཀྱི་ཐུགས་བསམ་དུ་
མེད་པ་དང༌། གཉིས་སུ་མེད་པར་འགྱུར་བའི་དགོས་པ་ཡོད་དོ། །དེ་ལྟར་སྔོན་དུ་འགྲོ་བྱས་ནས། །ཞེས་པའི་
དོན་ནི། དེ་ལྟར་ཞེས་པ་ལུས་ངག་ཡིད་གསུམ་རུ་ཤན་ཕྱེ་བས། སྔོན་དུ་ཞེས་པ་ཆོས་ཉིད་མངོན་སུམ་དུ་ངོ་སྤྲོད་

པའོ། །འགྲོ་བྱས་ནས་ཞེས་པ་ལུས་ངག་ཡིད་གསུམ་གྱི་ཞེན་པ་ལོག་པར་དེ་མ་བྱས་ན་ཞེན་པ་མ་ལོག་པས་
བསྒོམ་དུ་མི་འདོད་དོ། །དེས་ན་སྤྱོད་པ་རྩོམ་པ་གནད་རབ་ཏུ་ཆེའོ། །མངོན་སུམ་དོན་ལ་ལྟ་བའི་ཕྱིར། །ཞེས་
པའི་དོན་ནི། མངོན་སུམ་ཞེས་པ་དབང་པོའི་སྤྱོད་ཡུལ་དུ་མངོན་ལ་གང་མངོན་ན་ཆོས་སྐུ་ལོངས་
གསུམ། དོན་ལ་ཞེས་པ་མ་ནོར་བའི། ལྟ་བའི་ཕྱིར་ཞེས་པ་ནང་གི་ནམ་མཁའ་རིག་པའི་ཡེ་ཤེས་ཙིཏྟ་ནས།
བར་གྱི་ནམ་མཁའ་རྩ་སྦུག་ལ་བཙུད་དེ། ཕྱིའི་ནམ་མཁའ་རླུང་དང་སེར་བུ་མེད་པ་ལ། རྒྱང་ཞགས་ཆུའི་སྒྲོན་
མས། ལུས་ངག་ཡིད་ནི་རབ་ཏུ་གཅུན། །ཞེས་པའི་དོན་ནི། ལུས་དང་ཞེས་པ་འདུག་སྟངས་གསུམ། ངག་ཡིད་
ཅེས་པ་བསླབ་པར་བྱ་བ་དང༌། གནས་པར་བྱ་བ་དང༌། གཏད་པའི་འབེམ་དང་མ་བྲལ་བར། རབ་ཏུ་གཅུན་
ཞེས་པ་བྱ་བ་དགུ་ཕྲུགས་སུ་བཏང་ལ། ལུས་ནི་སེང་གེ་ལྟ་བུ་དང༌། །ཞེས་པའི་དོན་ནི། ལུས་ནི་ཞེས་པ་རང་གི
སེང་གེ་ཞེས་པ་ཆོས་སྐུའི་བཞུགས་སྟངས་ཏེ། ལྟ་བུ་དང་ཞེས་པ་ཅོག་ཚུགས་སུ་འདུག་སྟེ་ལག་པ་གཉིས་རྐང་
པའི་ནང་ན་མར་བཙུགས་ལ། མཇིང་པ་ཨེན་ཙམ་དགྱེ་བར་བྱའོ། །དྲང་སྲོང་དང་ནི་གླང་ཆེན་ཚུལ། །ཞེས་པའི་
དོན་ནི། དྲང་སྲོང་ཞེས་པ་ནི་སྤྲུལ་སྐུའི་བཞུགས་སྟངས་ཏེ། དང་ནི་ཞེས་པ་ནི་སྤྲུལ་སྐུའི་བཞུགས་སྟངས་ཙོག་པུ་
བྱས་ལ་ལག་པ་གཉིས་པུས་མོ་ལ་བསྣོལ་ལ་འཁྱུད་དོ། །གླང་ཆེན་ཚུལ་ཞེས་པ་ལོངས་སྐུའི་བཞུགས་སྟངས་ཏེ།
གློས་ཕབས་ལ་ཉལ་ཏེ་ལག་པ་གཉིས་ཀྱི་གྲུ་མོ་ས་ལ་བཙུགས་ལ་ལག་པའི་མཐིལ་གྱིས་ཨོག་ཀོ་བརྟེན། རྐང་
པ་གཉིས་པུས་བྲང་སྦྱར་ལ་ཕྱིར་ཕུལ་བ་བཞིན་བྱའོ། །འདི་ལས་གཡོ་བར་མ་བྱས་ན། །ཞེས་པའི་དོན་ནི། འདི་
ལས ཞེས་པ་བཞུགས་སྟངས་གསུམ་མོ། །གཡོ་བར་ཞེས་པ་དུས་རྒྱུན་དུ། མ་བྱས་ན་ཞེས་པ་གཞན། སངས་
རྒྱས་སུམ་སྟོང་ཉིད་དང་ཡང༌། །ཞེས་པའི་དོན་ནི། སངས་རྒྱས་ཞེས་པ་སྐུ་གསུམ་གྱི་འཛིན་པ་སངས་ནས་ཕྱོགས་
བྲལ་ཀ་དག་ཏུ་རྒྱས་པའོ། །སུམ་སྟོང་ཞེས་པ་གྲངས་སོ། །ཉིད་དང་ཡང་ཞེས་པ་རང་ལ་ཡེ་ནས་གནས་པ། སྐལ་
བ་དག་ནི་མཉམ་པ་ཡིན། །ཞེས་པའི་དོན་ནི། སྐལ་བ་ཞེས་པ་དུས་གསུམ་གྱི་སངས་རྒྱས་དང་། དག་ནི་ཞེས་པ་
རང་དང༌། མཉམ་པ་ཡིན་ཞེས་པ་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད། ངག་ནི་ཇི་ལྟར་ལྐུགས་པ་
བཞིན། །ཞེས་པའི་དོན་ནི། ངག་ནི་ཞེས་པ་རང་གི ཇི་ལྟར་ཞེས་པ་དཔེ། ལྐུགས་པ་བཞིན་ཞེས་པ་གཞན་ལ་མི་
སྨྲ་བར། སུ་དང་བརྡ་ཙམ་ཉིད་མི་བྱ། །ཞེས་པའི་དོན་ནི། སུ་དང་ཞེས་པ་འགྲོ་བ་ཆེ་ཆུང་མེད་པར། བརྡ་ཙམ་
ཞེས་པ་ཡི་གེ་དང་ལག་གི ཉིད་མི་བྱ་ཞེས་པ་རྦད་ཀྱིས་བཅད་དོ། །ཆགས་སྡང་གི་དམག་སྲུང་བའི་ལྕགས་རི་
ཡིན་པས་གལ་ཆེའོ། །མ་ཚུགས་ན་ངག་རུ་ཤན་འབྱེད་པའི་སྤྱོད་པ་བརྩམ་པར་བྱའོ། །དེས་ངག་གི་ཆགས་སྡང་

རང་གྲོལ་ལ། རང་གཞན་གཉིས་ཀ་འགྲོའོ། །འདི་ལྟར་སུ་ཡིས་བྱས་པའི་མི། །ཞེས་པའི་དོན་ནི། འདི་ལྟར་ཞེས་
པ་སྨྲ་བ་བཅད་པ། སུ་ཡིས་ཞེས་པ་སྐལ་བ་ཅན། བྱས་པའི་མི་ཞེས་པ་ཉམས་ལེན། སེམས་ཀྱི་འཕྲོ་འདུ་རང་ཆོད་
དོ། །ཞེས་པའི་དོན་ནི། སེམས་ཀྱི་ཞེས་པ་རང་གི འཕྲོ་འདུ་ཞེས་པ་ཆགས་སྡང་གི རང་ཆོད་དོ་ཞེས་པ་ངག་
བཅད་པས། འདི་ལྟར་ལུས་ངག་སུས་གཅུན་པ། །ཞེས་པའི་དོན་ནི། འདི་ལྟར་ཞེས་པ་གོང་དུ་བསྟན་པའི་གནད།
ལུས་ངག་ཅེས་པ་རང་གི སུས་གཅུན་པ་ཞེས་པ་དབེན་པའི་གནས་སུ། ཆོས་ཀྱི་དབྱིངས་ཀྱི་སྣང་བ་ལ། །ཞེས་
པའི་དོན་ནི། ཆོས་ཀྱི་ཞེས་པ་ངོ་བོ་བརྗོད་ལས་འདས་པའི། དབྱིངས་ཀྱི་ཞེས་པ་རང་བཞིན་རྣམ་པར་དག་པའོ། །
སྣང་བ་ལ་ཞེས་པ་ཐུགས་རྗེ་ཀུན་ཁྱབ་ཀྱི། འདི་ཡིས་གོམས་པར་འགྱུར་བ་ཡིན། །ཞེས་པའི་དོན་ནི། འདི་ཡིས་
ཞེས་པ་ཉམས་སུ་ལེན་ཚུལ། གོམས་པར་ཞེས་པ་སངས་རྒྱས་ཀྱི་དགོངས་པ་ལ། འགྱུར་བ་ཡིན་ཞེས་པ་འདི་
ཉིད་དུ། དེ་ལྟར་ལུས་ལ་སོགས་པ་ཡི། །ཞེས་པའི་དོན་ནི། དེ་ལྟར་ཞེས་པ་ཉམས་ལེན། ལུས་ལ་ཞེས་པ་ཝ་
མོའི་ཟུར་འགྲོས། སྐྱེས་བུའི་རྒྱངས་སྟབས། བྱ་རྒོད་ཀྱི་དཔུངས་སྟབས། གྱད་ཀྱི་དོར་སྟབས་སོ། །སོགས་པ་
ཡི་ཞེས་པ་བཞུགས་སྟངས་དང་གཟིགས་སྟངས་གང་འཐད་པ་བྱའོ། །གནད་ཀུན་རབ་ཏུ་གཟིར་བ་ཡིས། །ཞེས་
པའི་དོན་ནི། གནད་ཀུན་ཞེས་པ་ཉམས་སུ་ལེན་པའི། རབ་ཏུ་ཞེས་པ་ལུས་དང་ངག་དང་ཡིད་དང་རླུང་དང་སྒོ་
དང་ཡུལ། གཟིར་བ་ཡིས་ཞེས་པ་རབ་ཏུ་དབེན་ཞིང་བཙན་པ། དོམ་དྲེད་དང་ནི་མི་རྒོད་ཀྱི་འགྱུ་བ་མེད་པ། ཁ་
ཤར་ལྷོའམ་ལྷོ་ནུབ་བམ་ལྷོར་ལྟ་བ། ཧ་ཅང་དམའ་ཞིང་འཐིབས་པ་མ་ཡིན་པ། ཧ་ཅང་མཐོང་ཞིང་གྲང་བ་མ་
ཡིན་པ། རླུང་སེར་བུའི་བཤོར་མེད་ཅིང་ནམ་མཁའ་རྒྱ་ཆེ་བའི་གནས་སུ། རིག་པ་ཉིད་དང་མངོན་སུམ་དུ། །
ཞེས་པའི་དོན་ནི། རིག་པ་ཞེས་པ་གཞི་འཛིན་པ་དང་། མཚན་ཉིད་འཛིན་པ་དང་། ཉིད་དང་ཞེས་པ་འབྱེད་བྱེད་
ཀྱི་ཤེས་རབ་དང་བཅས་པའོ། །མངོན་སུམ་དུ་ཞེས་པ་དབང་པོའི་སྤྱོད་ཡུལ་དུ་མངོན་པས་གསུམ། བླ་མའི་ལུང་
ལས་ཤེས་པ་ཡིན། །ཞེས་པའི་དོན་ནི། བླ་མའི་ཞེས་པ་ཆོས་ཉིད་ཀྱི། ལུང་ལས་ཞེས་པ་ངོ་སྤྲོད་པའི་དུས་སུ་སློབ་
མ་བཞུགས་སྟངས་དང་གཟིགས་སྟངས་བྱེད་དུ་བཅུག་ལ་ནམ་མཁའ་ལ་ཅི་མཐོང་ཤོད་ཅིག་བྱས་པས། ཤེས་པ་
ཡིན་ཞེས་པ་སྣང་བ་གཞན་དང་མི་འདྲ་སྟེ། ལྟ་སྙིང་འདོད་ལ་འཁྲབ་སྙིང་འདོད། བཤད་སྙིང་འདོད་ལ་གསང་
སྙིང་འདོད། དཔེར་ན་གཡུའམ་གསེར་སྦྲམ་རྙེད་པའམ། མཛེས་མཐུན་ནང་འཕྲད་པ་ལྟ་བུ་འབྱུང་ངོ༌།།དབྱིངས་
དང་རིག་པའི་ལྟ་སྟངས་ནི། །ཞེས་པའི་དོན་ནི། དབྱིངས་དང་ཞེས་པ་ནང་དབྱིངས་ཙིཏྟ། བར་དབྱིངས་རྩ་ཤེལ་
གྱི་སྦུ་གུ། ཕྱིའི་དབྱིངས་ནམ་མཁའ་སྟོང་པའོ། །རིག་པ་ཞེས་པ་ལུ་གུ་རྒྱུད་ཀྱི་གནད། ལྟ་སྟངས་ནི་ཞེས་པ་ཆོས་

སྐུའི་ལྟ་སྟངས་ལྡོག་པའི་ཚུལ་དུ་ལྟ་བ། ལོངས་སྐུའི་ལྟ་སྟངས་ཟུར་གྱིས། སྤྲུལ་སྐུའི་ལྟ་སྟངས་ཕབ་པའི་ཚུལ་
གྱིས། སྒྲིབ་བྱེད་བྲལ་བའི་ནམ་མཁའ་ལྟར། །ཞེས་པའི་དོན་ནི། སྒྲིབ་བྱེད་ཅེས་པ་རི་དང་སྤྲིན་དང་ཁུ་རླངས་ཁ་
ཆར་གྱིས། བྲལ་བའི་ཞེས་པ་དེ་རྣམས་མེད་ཅིང་རྒྱ་ཆེ་ལ་དྭངས་པའི། ནམ་མཁའ་ལྟར་ཞེས་པ་དུས་རྒྱུན་དུ།
ལུས་ཀྱི་གནད་འདུག་སྟངས་གསུམ། ངག་གི་གནད་སྨྲ་བ་བཅད་པ། རླུང་གི་གནད་དལ་བ་བརྟན་པ། སྒོའི་
གནད་ཕབ་དང་ལྡོག་དང་ཟུར་གྱིས་ལྟ་བ། སེམས་ཀྱི་གནད་གཏད་པའི་འབེམ་དང་མ་བྲལ་བར། དབྱིངས་ཀྱི་
ནང་དུ་ལུ་གུ་རྒྱུད། །ཅེས་པའི་དོན་ནི། དབྱིངས་ཀྱི་ཞེས་པ་ནམ་མཁའི། ནང་དུ་ཞེས་པ་མཐོང་ས་ལ། ལུ་གུ་
རྒྱུད་ཅེས་པ་དཔེར་ན་རིན་པོ་ཆེ་ལ་མཁས་པས་བྱས་པའི་ལུ་གུ་རྒྱུད་འདྲ་བའམ། ཤེལ་དཀར་གྱི་མེ་ལོང་འདྲ་
བའམ། ཉ་མིག་གི་རྣམ་པ་ལ། ཆུ་ཐིགས་ཀྱི་རྣམ་པའམ། རྟ་རྔའི་མདུད་པ་ལྟ་བུ་འཇའ་ཚོན་གྱི་རྣམ་པར་འཆར་
རོ། །རྣམ་པར་བཞག་ཅིང་འབྲལ་མི་བྱ། །ཞེས་པའི་དོན་ནི། རྣམ་པར་ཞེས་པ་ཤེས་པ། བཞག་ཅིང་ཞེས་པ་
ནམ་མཁའ། འབྲལ་མི་བྱ་ཞེས་པ་ཐིག་ལེ་སྟོང་པའི་སྒྲོན་མ་དང་རྒྱང་ཞགས་ཆུའི་སྒྲོན་མ་གཉིས། འདི་ལྟར་སུ་
ཡིས་མཐོང་བའི་མི། །ཞེས་པའི་དོན་ནི། འདི་ལྟར་ཞེས་པ་ཐིག་ལེ་སྟོང་པའི་སྒྲོན་མ། སུ་ཡིས་ཞེས་པ་སྐལ་བ་
ཅན། མཐོང་བའི་མི་ཞེས་པ་ནམ་མཁའ་ལ། ཐོག་མའི་ཀུན་ཏུ་བཟང་པོ་དང༌། །ཞེས་པའི་དོན་ནི། ཐོག་མའི་
ཞེས་པ་དུས་གསུམ་གྱི་སངས་རྒྱས་ཐམས་ཅད་ཀྱི། ཀུན་ཏུ་ཞེས་པ་དུས་གསུམ། བཟང་པོ་དང་ཞེས་པ་འཁྲུལ་
མ་མྱོང་བའི་སངས་རྒྱས། སྐལ་བ་ཉིད་ནི་མཉམ་པ་ཡིན། །ཞེས་པའི་དོན་ནི། སྐལ་བ་ཞེས་པ་ཐོག་མ་མེད་པ་
ནས་བསོད་ནམས་བསགས་སྟོབས། ཉིད་ནི་ཞེས་པ་ཡང་དག་པའི་དགོངས་པ། མཉམ་པ་ཡིན་ཞེས་པ་སྐུ་གསུང་
ཐུགས་ཡོན་ཏན་འཕྲིན་ལས་ཐམས་ཅད་དོ། །དེ་ནས་ཐིག་ལེ་མཐོང་བ་ཡིན། །ཞེས་པའི་དོན་ནི། དེ་ནས་ཞེས་
པ་བསྒོམས་པས། ཐིག་ལེ་ཞེས་པ་མི་འགྱུར་ཞིང་ཀུན་ལ་ཁྱབ་པའི། མཐོང་བ་ཡིན་ཞེས་པ་དང་པོ་ཐིག་ལེ་སྟོང་
པའི་སྒྲོན་མ་རྟ་རྔ་ལྟ་བུ། དེ་གཏད་སྣང་བ་གོང་འཕེལ་བས། །ཞེས་པའི་དོན་ནི། དེ་གཏད་ཅེས་པ་སྟོང་པའི་སྒྲོན་
མ་ཙཀྵུ། སྣང་པ་ཞེས་པ་ཆོས་ཉིད་ཀྱི། གོང་འཕེལ་བས་ཞེས་པ་ཉམས་སོ། །རང་ངོ་མཐོང་ལས་འདི་ལྟར་རོ།
ཞེས་པའི་དོན་ནི། རང་ངོ་ཞེས་པ་ཁྲེགས་ཆོད་ལྟོས་མེད་ཀྱི་སྟེང་དུ། མཐོང་ལས་ཞེས་པ་ཐིག་ལེ་སྟོང་པའི་སྒྲོན་
མ། འདི་ལྟར་རོ་ཞེས་པ་གོང་ནས་གོང་དུ། ཡར་མཚམས་ལས་ནི་སོར་བཞི་ལས། །ཞེས་པའི་དོན་ནི། ཡར་
མཚམས་ཞེས་པ་མིག་གི ལས་ནི་ཞེས་པ་དཔྲལ་བ་ནས། སོར་བཞི་ལས་ཞེས་པ་ཕར་ནམ་མཁའ་ལ། བྲལ་
བའི་སྐྱེས་བུ་སྐལ་བཟང་ལ། །ཞེས་པའི་དོན་ནི། བྲལ་བའི་ཞེས་པ་དབྱིངས་རྣམ་པར་དག་པའི་སྒྲོན་མ། ཐོག་

མ་དཀར་པོ་ལང་ལོང་ལས་འོད་ལྔའི་སྣང་བ་དུམ་བུ་དུམ་བུར་སྣང་བ་ཡིན་ནོ། །སྐྱེས་བུ་ཞེས་པ་ཉམས་སུ་ལེན་
པའི། །སྐལ་བཟང་ལ་ཞེས་པ་ཚོགས་གཉིས་མཐར་ཕྱིན་པའོ། །འཁོར་བར་འཇུག་པ་ག་ལ་སྲིད། །ཅེས་པའི་
དོན་ནི། འཁོར་བར་ཞེས་པ་དེ་ལྟ་བུའི་ཉམས་དང་ལྡན་ནས་ཤི་ཡང་འཇུག་པ་ཞེས་པ་འགྲོ་བ་དྲུག་གི་མངལ་དུ།
ག་ལ་སྲིད་ཅེས་པ་འདི་ནི་ཕྱིའི་རྟགས་སྟོན་ཏེ། རང་བཞིན་སྤྲུལ་སྐུའི་ཞིང་ཁམས་སུ་པད་མ་ལས་བརྫུས་ཏེ་སྐྱེས་
ཏེ། ལོ་ལྔ་བརྒྱ་ན་སངས་རྒྱས་བ་ལ་ཐེ་ཚོམ་མེད་དོ། །གྲུ་ཆད་རྣམས་ལ་གང་སྣང་བ། །ཞེས་པའི་དོན་ནི། གྲུ་ཆད་
ཅེས་པ་ཡུལ་གྲུ་ཙམ། རྣམས་ལ་ཞེས་པ་རྒྱ། གང་སྣང་བ་ཞེས་པ་འོད་ལྔའི་སྣང་བ་གྱེན་འགྲེང་དང༌། རྩིབས་ལ་
ཤར་བ་ཉིན་མོ་དང་མཚན་མོ་མེད་པར་སྣང་བ་ཡིན་ནོ། །སྤྲུལ་པའི་ཡོན་ཏན་འདི་ཡིས་འགྲུབ། །ཅེས་པའི་དོན་
ནི། སྤྲུལ་པའི་ཞེས་པ་སངས་རྒྱས་ཀྱི། ཡོན་ཏན་ཞེས་པ་འཛམ་བུ་གླིང་བྱེ་བ་ཕྲག་བརྒྱ་ན་སངས་རྒྱས་ཀྱི་མཛད་
པ་བྱེ་བ་ཕྲག་བརྒྱ་འགྱེད་པ། འདི་ཡིས་འགྲུབ་ཅེས་པ་གོང་མའི་ཉམས་དེ་ལྟ་བུ་དང་ལྡན་ནས་ཤི་ཡང༌། མཐོང་
བའི་ཡུལ་ཙམ་གང་སྣང་བ། །ཞེས་པའི་དོན་ནི། མཐོང་བའི་ཞེས་པ་རང་གནས་ནས། ཡུལ་ཙམ་ཞེས་པ་ནམ་
མཁའ་དང་ཡུལ་ཁམས། གང་སྣང་བ་ཞེས་པ་ཐིག་ལེ་འཁར་ཕོར་རམ་འཁར་གཞོང་ངམ། བསེ་ཕུབ་ཙམ། མུ་
ཁྱུད་འཁོར་ཞིང་འོད་དུ་འཁྲུགས་པས། ཚོམ་བུ་ལ་ནི་དེ་བཞིན་ནོ། །ཞེས་པའི་དོན་ནི། ཚོམ་བུ་ཞེས་པ་རིགས་
ལྔ་ཡབ་ཡུམ་གྱི་ལ་ནི་ཞེས་པ་དེ་ལྟ་བུའི་ཉམས་དང་ལྡན་ན། དེ་བཞིན་ནོ་ཞེས་པ་རིག་པ་ཚད་ལ་ཕེབས་ནས་
འགྲོའོ། །ཕྱིར་སྣང་འགགས་པ་གང་ཡིན་པ། །ཞེས་པའི་དོན་ནི། ཕྱིར་སྣང་ཞེས་ས་རྡོ་རི་བྲག་དང༌། རྩི་ཤིང་
ནགས་ཚལ་ས་ཆུ་མེ་རླུང་ཉི་ཟླ་སྐར་མའོ། །འགགས་པ་ཞེས་པ་འོད་དང་ཐིག་ལེ། ཐིག་ལེའི་ནང་དུ་རྡོ་རྗེ་སེམས་
དཔའ་སྐུ་རྐྱང་གིས། གང་ཡིན་པ་ཞེས་པ་སྐལ་བ་ཅན། ལུས་སེམས་ཕྱེད་པའི་རྣལ་འབྱོར་རོ། །སྐད་ཅིག་མ་ནི་
བཅུ་དྲུག་ལ། །ཞེས་པའི་དོན་ནི། སྐད་ཅིག་མ་ནི་ཞེས་པ་ཀུན། བཅུ་དྲུག་ལ་ཞེས་པ་ཟླ་བ་གསུམ་ན། འདི་ཡང་
དེ་ལྟར་འགྱུར་བའོ། །ཞེས་པའི་དོན་ནི། འདི་ཡང་ཞེས་པ་ལུས་སེམས་ཕྱེད་པའི་རྣལ་འབྱོར། དེ་ལྟར་ཞེས་པ་
རིགས་ལྔ་ཚོམ་བུའི་དཀྱིལ་འཁོར་དུ། འགྱུར་བའོ་ཞེས་པ་སྣང་བ་ཐམས་ཅད། མ་སྨིན་ལ་སོགས་ཐིག་ལེ་དང༌། །
ཞེས་པའི་དོན་ནི། མ་སྨིན་ཞེས་པ་ཐིག་ལེ་སྟོང་པའི་སྒྲོན་མ་མཐོང་ནས། ལ་སོགས་ཞེས་པ་དབྱིངས་རྣམ་པར་
དག་པའི་སྒྲོན་མ་རྩིབས་ཤར་དང༌། གྱེན་འགྲེང་དང༌། མདུང་རྩེ་ལྟ་བུའམ། རེ་ལྡེའི་རྣམ་པ་ཙམ་དང༌། རིན་པོ་
ཆེའི་དྲ་བ་དང༌། དྲ་བ་ཕྱེད་པ་དང༌། མིག་མང་རིས་དང༌། མིག་ཚགས་ལྟ་བུའམ། མཆོད་རྟེན་དང་ལྕགས་ཀྱུ་
དང་མདའ་དང་ཉ་མིག་དང་། ཟ་འོག་གི་གུར་ཁྱིམ་ལྟ་བུ་དང༌། དེ་ནས་དབྱིངས་ཐོག་མ་དཀར་བོ་ལང་ལོང་

ལས། དེ་བརྟགས་པས་ཁ་དོག་གསལ་བའི་འོད་ལྔས། རང་གནས་པའི་ལུང་པ་ཙམ་མི་སྣང་བ་དང༌། དབྱིངས་
དང་རིག་པ་ལ་ཉིན་མཚན་མོད་པར་སྣང་བའོ། །ཐིག་ལེ་དང་ཞེས་པ་ཉུང་འབྲུའམ་སྲན་མའི་རྡོག་པོའམ།
འཁར་ཕོར་རམ། འཁར་གཞོང་ངམ། བསེ་ཕུབ་ཙམ་དུ་སྣང་བའོ། །དེ་བཞིན་སྐུ་ལ་ཐུག་གི་བར། །ཞེས་པའི་
དོན་ནི། དེ་བཞིན་ཞེས་པ་གོང་མའི་ཐིག་ལེ་དེ་རྣམས་ཡུལ་ཁམས་ཙམ་དུ་གང་སྟེ་འོད་ལྔའི་མུ་ཁྱུད་ཀྱིས་རབ་ཏུ་
བསྐོར་བའོ། །སྐུ་ལ་ཞེས་པ་ཐིག་ལེ་རེ་རེའི་ནང་དུ་རྡོ་རྗེ་སེམས་དཔའ་སྐུ་རྐྱང་རེ་རེ་སྣང་ངོ༌། །ཐུག་གི་བར་ཞེས་
པ་སྐུ་རྐྱང་གི་སྣང་བ་མན་ཆོད་ལ། དྲུག་དང་བཅུ་དང་ལྔ་གསུམ་ལ། །ཞེས་པའི་དོན་ནི། དྲུག་དང་ཞེས་པ་དབང་
པོ་འབྲིང་གིས་སོ། །བཅུ་དང་ཞེས་པ་དབང་པོ་ཐ་མས་སོ། །ལྔ་གསུམ་ལ་ཞེས་པ་དབང་པོ་རབ་ཀྱིས་སོ། །
གདོན་མི་ཟ་སྟེ་ལོངས་སྐུའོ། །ཞེས་པའི་དོན་ནི། གདོན་མི་ཞེས་པ་བློ། ཟ་སྟེ་ཞེས་པ་ཐེ་ཚོམ། ལོངས་སྐུའོ་ཞེས་
པ་རིག་པ་ཚད་ལ་ཕེབས་ཏེ་སྣང་བ་ཐམས་ཅད་ཞིང་ཁམས་སུ་གྲོལ་ལོ། །ནང་ལུས་ཟད་པའི་སར་ཕྱིན་ཚེ། །
ཞེས་པའི་དོན་ནི། ནང་ལུས་ཞེས་པ་རང་གི ཟད་པའི་ཞེས་པ་ཟག་པ་རྣམས། སར་ཕྱིན་ཚེ་ཞེས་པ་ཕྱི་ཟད་དེ་
ཞིང་ཁམས་རང་སྣང་ངོ༌། །ནང་ཟད་དེ་ཆོས་མེད་ཀ་དག་གོ །བར་ཟད་དེ་འོད་ལུས་ཟང་ཐལ་ལོ། །སོར་མོ་ལ་
སོགས་དེ་བཞིན་སྣང༌། །ཞེས་པའི་དོན་ནི། སོར་མོ་ཞེས་པ་རང་གི ལ་སོགས་ཞེས་པ་ལུས་ཀྱི་རྐང་ལག་ཐམས་
ཅད། དེ་བཞིན་སྣང་ཞེས་པ་རིགས་ལྔ་ཚོམ་བུའི་ཞིང་ཁམས་སུ། འདི་གཏད་འབྱུང་བ་རང་དེངས་སོ། །ཞེས་
པའི་དོན་ནི། འདི་གཏད་ཅེས་པ་རིག་པ་རང་གི་ལུས་ཀྱི་ཞིང་ཁམས་ལ། འབྱུང་བ་ཞེས་པ་ས་ཆུ་མེ་རླུང་གིས་
བསྡུས་པའི་ས་རྡོ་རི་བྲག་དང་རང་ལུས་འདི། རང་དེངས་སོ་ཞེས་པ་ནམ་མཁའ་འོད་ཕུང་གིས་བཀང་སྟེ་ཟག་
བཅས་མི་སྣང་བར་ཐོག་མ་ཀ་དག་ལ་ཐིམ་མོ། །སྐྱེ་དང་འཇུག་པའི་ཁྱད་པར་གྱིས། །ཞེས་པའི་དོན་ནི། སྐྱེ་དང་
ཞེས་པ་རང་དབང་ཐོབ་པ། འཇུག་པའི་ཞེས་པ་རང་དབང་ཐོབ་པའི། ཁྱད་པར་གྱིས་ཞེས་པ་གཞི་གཅིག་པའི།
ཆོས་ཀུན་ཟད་པའི་རང་ས་ལ། །ཞེས་པའི་དོན་ནི། ཆོས་ཀུན་ཞེས་པ་ཉམས་སུ་བླང་རྒྱུའི། ཟད་པའི་ཞེས་པ་
གོང་དུ་འཕེལ་རྒྱུ། རང་ས་ལ་ཞེས་པ་ངོ་བོ་རང་བཞིན་ཐུགས་རྗེ་གསུམ་གྱི། ཅི་ཡང་འཛིན་པ་མེད་པར་ནི། །
ཞེས་པའི་དོན་ནི། ཅི་ཡང་ཞེས་པ་དྲན་བློ། འཛིན་པ་ཞེས་པ་སྐུ་གསུམ་གྱི། མེད་པར་ནི་ཞེས་པ་གང་དུ་ཡང་མ་
གྲུབ་པ། གནས་པ་ཡིན་ནོ་སྤྲུལ་པའི་སྐུ། །ཞེས་པའི་དོན་ནི། གནས་པ་ཞེས་པ་ཀ་དག་ལ། ཡིན་ནོ་ཞེས་པ་དེའི་
དུས་སུ། སྤྲུལ་པའི་སྐུ་ཞེས་པ་རྡོ་རྗེ་འཆང་ནས་བརྒྱུད་པ་ཟམ་མ་ཆད་པར་ལུང་བསྟན་པའི་རང་སྒྲའོ། །འདི་ནི་
འཇུག་པའི་ཤུགས་ཀྱིས་དབང༌། །ཞེས་པའི་དོན་ནི། འདི་ནི་ཞེས་པ་གདམས་ངག་གི་གནད། འཇུག་པའི་ཞེས་

པ་མ་དག་པའི་འཁྲུལ་པའི་སེམས་དག་པ་ཡེ་ཤེས་ལ། ཤུགས་ཀྱིས་དབང་ཞེས་པ་ཡང་དག་པའི་གྲོང་འཇུག་
གཅིག་ཡིན་ཏེ། སེམས་ཅན་སུམ་སྟོང་ལ་རིག་པ་བཅུག་པས་གྲོལ་ལོ། །སྐྱེ་བའི་རང་དབང་སུས་ཐོབ་པ། །ཞེས་
པའི་དོན་ནི། སྐྱེ་བའི་ཞེས་པ་མཚམས་མེད་པའི་ལས་བྱས་ཏེ། མནར་མེད་པའི་དམྱལ་བར། རང་དབང་ཞེས་པ་
དེ་ཉིད་ཀྱིས་སངས་རྒྱ་བར་བྱེད་པའི། སུས་ཐོབ་པ་ཞེས་ཆོས་ཉིད་ཟད་པའི་སྣང་བ། དེ་ཡང་དེ་ལ་གཏད་ནས་
ནི། །ཞེས་པའི་དོན་ནི། དེ་ཡང་ཞེས་པ་ཐབས། དེ་ལ་ཞེས་པ་རིག་པ། གཏད་ནས་ནི་ཞེས་པ་རང་གི་སོར་མོ་ལ།
ཡང་དུས་འདི་ལྟར་བྱས་པ་ན། །ཞེས་པའི་དོན་ནི། ཡང་དུས་ཞེས་པ་ཡང་ཡང་། འདི་ལྟར་ཞེས་པ་ཐབས། བྱས་
པ་ན་ཞེས་པ་སེམས་ཅན་གྱི་དོན་བྱ་བར་དགོངས་པ་ཡོད་པ་དེས། སྣང་བའི་རང་སྒྲ་སིལ་སྐད་དེ། །ཞེས་པའི་
དོན་ནི། སྣང་བའི་ཞེས་པ་འབྱུང་བ་བཞིའི། རང་སྒྲ་ཞེས་པ་འབྱུང་བ་སོ་སོའོ། །སིལ་སྐད་དེ་ཞེས་པ་འུར་གྭོལ།
སྔོན་དུ་ལོག་སྟེ་འཁྲུལ་པར་སྣང༌། །ཞེས་པའི་དོན་ནི། སྔོན་དུ་ཞེས་པ་རང་གི ལོག་སྟེ་ཞེས་པ་ས་རྡོ་རི་བྲག་ཏུ།
འཁྲུལ་པར་སྣང་ཞེས་པ་དང་པོའི། ཨ་འཐས་ཙམ་ཡང་མེད་དེ། མེ་ལོང་ནང་གི་གཟུགས་བརྙན་ཙམ་དུ། འདི་
ནི་སེམས་ཅན་དོན་ཀུན་བྱེད། །ཅེས་པའི་དོན་ནི། འདི་ནི་ཞེས་པ་རྩལ་ཆེན་རྫོགས་པའི་རྣལ་འབྱོར། སེམས་
ཅན་ཞེས་པ་འཁྲུལ་པའི། དོན་ཀུན་བྱེད་ཅེས་པ་ངོ་བོའི་འགྲོ་དོན་འཁོར་བ་མ་སྟོངས་པར། རིག་པ་མཉམ་པར་
གཅིག་པའི་ཕྱིར། །ཞེས་པའི་དོན་ནི། རིག་པ་ཞེས་པ་གཞི་འཛིན་པའི་རིག་པ་རྡོ་རྗེ་ལུ་གུ་རྒྱུད། མཉམ་པར་
ཞེས་པ་ཀུན་ཏུ་བཟང་པོ་ནས་འཇག་མིག་སྲིན་བུ་ཡན་ཆོད། གཅིག་པའི་ཕྱིར་ཞེས་པ་ཡེ་གདོད་མ་ནས། སྟོང་
ཕྲག་གསུམ་རྣམས་སེམས་ཅན་གྱི། །ཞེས་པའི་དོན་ནི། སྟོང་ཕྲག་གསུམ་རྣམས་ཞེས་པ་གྲངས་སོ། །སེམས་
ཅན་གྱི་ཞེས་པ་འགྲོ་བ་ཆེ་ཆུང་མེད་པའི། འཕོ་བ་ཆེན་པོ་འདིས་འགྲུབ་བོ། །ཞེས་པའི་དོན་ནི། འཕོ་བ་ཞེས་པ་
སེམས་ཅན་རྣམས་དག་པ་ཡེ་ཤེས་ཀྱི་སྐུ་རུ། ཆེན་པོ་ཞེས་པ་མ་རྫོགས་དགུ་རྫོགས། གོང་ན་མེད་པ། འདིས་
འགྲུབ་བོ་ཞེས་པ་རྩལ་ཆེན་རྫོགས་པའི་རྣལ་འབྱོར་རོ། །དེ་བཞིན་རིམ་དང་ཅིག་ཆར་གྱིས། །ཞེས་པའི་དོན་ནི།
དེ་བཞིན་ཞེས་པ་སེམས་ཅན་སུམ་སྟོང་གྲོལ། རིམ་དང་ཞེས་པ་འདས་གྲོངས་མེད་པར་བཞུགས་ནས། ཅིག་
ཆར་གྱིས་ཞེས་པ་རང་ཟག་བཅས་མི་སྣང་བར་ལྷག་མེད་ལ་གྲོལ་བའི་དུས་སུ། ལུས་ནི་འདི་ཡིས་གྲུབ་པ་ཡིན། །
ཞེས་པའི་དོན་ནི། ལུས་ནི་ཞེས་པ་ཟག་བཅས་ཀྱི། འདི་ཡིས་ཞེས་པ་ཟག་མེད་དུ། གྲུབ་པ་ཡིན་ཞེས་པ་སེམས་
ཅན་སུམ་སྟོང་ལ། རང་གི་རིག་པ་བཅུག་པས་དེ་དག་ཐམས་ཅད་ཕུང་པོ་ལྷག་མེད་དུ། དེ་ཀུན་ལུས་ཟད་མཚན་
ལས་གྲོལ། །ཞེས་པའི་དོན་ནི། དེ་ཀུན་ཞེས་པ་རིག་པ་བཅུག་པའི་སེམས་ཅན། ལུས་ཟད་ཅེས་པ་ཟག་བཅས་

མི་སྣང་བར། མཚན་ལས་གྲོལ་ཞེས་པ་དངོས་པོ་དང༌། འདི་ཀུན་འབྲས་བུ་ངེས་པའོ། །ཞེས་པའི་དོན་ནི། འདི་
ཀུན་ཞེས་པ་ཆོས། འབྲས་བུ་ཞེས་པ་ཡང་དག་པའི། ངེས་པའོ་ཞེས་པ་མཐར་ཐུག་གི་དོན། ས་མཆོག་དཀྱིལ་
འཁོར་ཆེན་པོ་འགྲུབ། །ཅེས་པའི་དོན་ནི། ས་མཆོག་ཅེས་པ་བཅུ་དྲུག་རྡོ་རྗེ་ཀ་དག་གི དཀྱིལ་འཁོར་ཞེས་པ་
རང་བཞིན་ལྷུན་གྲུབ་རིགས་ལྔའི། ཆེན་པོ་འགྲུབ་ཅེས་པ་མཐའ་བྲལ་གོང་ན་མེད་པ། འདི་ལྟར་ཐབས་ལས་
ཡང་དག་བྱུང༌། །ཞེས་པའི་དོན་ནི། འདི་ལྟར་ཞེས་པ་ཉམས་སུ་ལེན་པའི། ཐབས་ལས་ཞེས་པ་ཆོས་ཉིད་རང་
སྒྲའི་གདམས་ངག་གི ཡང་དག་བྱུང་ཞེས་པ་ཕུང་པོ་ལྷག་མེད་དུ་སངས་རྒྱ་བ། སངས་རྒྱས་བསྒྲུབ་པར་འདོད་
པའི་མིས། །ཞེས་པའི་དོན་ནི། སངས་རྒྱས་ཞེས་པ་ངོ་བོ་ལ་གཟུང་ཡུལ་སངས་ཏེ་ཐིག་ལེར་རྒྱས། རང་བཞིན་
ལ་སྒྲིབ་གཡོགས་སངས་ཏེ་སྐུ་རུ་རྒྱས། ཐུགས་རྗེ་ལ་ཕྱོགས་རིས་སངས་ཏེ་མཁྱེན་པར་རྒྱས། བསྒྲུབ་པར་ཞེས་
པ་ཚེ་འདིར། འདོད་པའི་མིས་ཞེས་པ་བཀའ་སྡོད་ལས་ཀྱི་རྣལ་འབྱོར། འདི་ཐབས་ལྡན་ན་དེ་བཞིན་ནོ། །ཞེས་
པའི་དོན་ནི། འདི་ཐབས་ཞེས་པ་ཆོས་ཉིད་རང་སྒྲ་བསྟན་པའི་བུ་གཅིག་གི ལྡན་ན་ཞེས་པ་སྐལ་བ་ཅན་ལ། དེ་
བཞིན་ནོ་ཞེས་པ་གོང་མ་སངས། ཇི་ལྟར་རྒྱས་པ་བཞིན་ཉམས་སུ་བླངས་ན། གཞན་སྤྱོད་སྙེམས་བྱེད་ཉིད་ཡིན་
པས། །ཞེས་པའི་དོན་ནི། གཞན་སྤྱོད་ཅེས་པ་ཐེག་པ་ཐུན་མོང་བའི། སྙེམས་བྱེད་ཅེས་པ་ཡ་བྲལ་ཡིད་དཔྱོད་
ཀྱི་ལྟ་སྒོམ། ཉིད་ཡིན་པས་ཞེས་པ་སྐུ་གསུམ་དབྱེར་མེད་དུ་མ་རྟོགས་པས། དངོས་པོ་མཐོང་བ་མ་ཡིན་ནོ། །
ཞེས་པའི་དོན་ནི། དངོས་པོ་ཞེས་པ་རིག་པའོ། །མཐོང་བས་ཞེས་པ་མངོན་སུམ་མོ། །མ་ཡིན་ནོ་ཞེས་པ་ཡ་མ་
བྲལ་བས་སོ། །དེ་ཕྱིར་འདི་ཀུན་དཀོན་པའི་ཚིག །ཅེས་པའི་དོན་ནི། དེ་ཕྱིར་ཞེས་པ་ཡིད་དཔྱོད་ཀྱི་ལྟ་སྒོམ་
གྱིས་སངས་མི་རྒྱ་བས། འདི་ཀུན་ཞེས་པ་ཡང་དག་པའི་དོན། སྐུ་གསུམ་ཡ་མ་བྲལ་བའི་གནད། རིག་པ་རྡོ་རྗེ་
ལུ་གུ་རྒྱུད་མངོན་སུམ་དུ་སྟོན་པའི་རང་སྒྲ། དཀོན་པའི་ཚིག་ཅེས་པ་གང་ནའང༌། རྟག་ཏུ་རིན་ཆེན་གཏེར་འདི་
ལྟོས། །ཞེས་པའི་དོན་ནི། རྟག་ཏུ་ཞེས་པ་དུས། རིན་ཆེན་ཞེས་པ་དཀོན་པའི་ནོར་བུ། གཏེར་འདི་ལྟོས་ཞེས་པ་
སངས་རྒྱས་འབྱུང་བའི། འདི་ལྟར་ཟད་པ་ལ་སྤྱོད་ན། །ཞེས་པའི་དོན་ནི། འདི་ལྟར་ཞེས་པ་སྔར་སངས་རྒྱས་པ།
ཟད་པ་ཞེས་པ་འོད་ཕུང་དུ། ལ་སྤྱོད་ན་ཞེས་པ་རྩལ་ཆེན་རྫོགས་པའི་རྣལ་འབྱོར། འདི་ནི་སངས་རྒྱས་སྟོང་ཕྲག་
གསུམ། །ཞེས་པའི་དོན་ནི། འདི་ནི་ཞེས་པ་རྩལ་ཆེན་རྫོགས་པའི་རྣལ་འབྱོར་རོ། །སངས་རྒྱས་ཞེས་པ་གོང་
དུ་བཤད་པ་དང་མཐུན་ནོ། །སྟོང་ཕྲག་གསུམ་ཞེས་པ་གྲངས། འདི་ཡིས་ལེགས་པར་ཞལ་མཐོང་ཡིན། །ཞེས་
པའི་དོན་ནི། འདི་ཡིས་ཞེས་པ་རྒྱུད་བསྟན་པའི་བུ་གཅིག་གི་གནད། ལེགས་པར་ཞེས་པ་ཉམས་སུ་བླངས་ན།

ཞལ་མཐོང་ཡིན་ཞེས་པ་ཐེ་ཚོམ་མེད་པར་མངོན་སུམ་དུ། དེ་ལྟར་དུ་སངས་རྒྱས་སུམ་སྟོང་ཞལ་མཐོང་བའི་ནུས་
པས། སེམས་ཅན་སུམ་སྟོང་གྲོལ་བར་ནུས་པའོ། །འདི་ཚིག་གསང་བ་ཉིད་ལས་བྱུང༌། །ཞེས་པའི་དོན་ནི།
འདི་ཚིག་ཅེས་པ་ཡང་དག་པའི་དོན། གསང་བའི་ཞེས་པ་མ་ཚོར་བར་ཉམས་སུ་བླངས་པ། ཉིད་ལས་བྱུང་ཞེས་
པ་ཕུང་པོ་ལྷག་མེད་དུ་སངས་རྒྱ་བ། སྐྱེས་བུ་རྣམས་ཀྱིས་འདི་ལྟར་བྱ། །ཞེས་པའི་དོན་ནི། སྐྱེས་བུ་ཞེས་པ་སྐལ་
བ་ཅན། རྣམས་ཀྱིས་ཞེས་པ་རྗེས་སུ་ཞུགས་པ། འདི་ལྟར་བྱ་ཞེས་པ་ཆོས་ཉིད་ཀྱི་རང་སྒྲ། བསྟན་པའི་བུ་གཅིག་
ནས་གསུངས་པ་བཞིན། གསང་ཆེན་ཡང་གསང་དམ་པའོ། །ཞེས་པའི་དོན་ནི། གསང་ཆེན་ཞེས་པ་ཟབ་ལ་རྒྱ་
ཆེ་བ། དེ་ཡང་དེ་བཞིན་གཤེགས་པ་རིག་པ་མཆོག་གི་གདུང་སྒྲུབ། རིགས་དྲུག་འཁོར་བ་རྒྱུན་གཅོད་ལ་འདོད་
པས། རང་སྐད་ཅིག་གིས་རྡོ་རྗེ་སེམས་དཔའ་རུ་བསྒོམས་ལ། ཐུགས་དཀྱིལ་རྩ་ལྔའི་ངོ་བོ་པདྨ་འདབ་བཞི་
དབུས་དང་ལྔ། དཀར་མཐིང་སེར་དམར་ལྗང་པ་རུ། རིགས་ལྔ་ཡབ་ཡུམ་ལྔ་སྐད་ཅིག་དྲན་རྫོགས་སུ་བསྐྱེད་ལ།
རང་གི་སྤྱི་བོ། མགྲིན་པ། སྙིང་ག ལྟེ་བ། གསང་གནས། རྐང་མཐིལ་རྣམས་སུ། ཨ་སུ་ནྲྀ་དུ་བྲེ་ཏྲི། རིགས་
དྲུག་ས་བོན་སྦྱང་ཞིང་རྒྱལ་བའི་སྙིང་པོ་འདི་ལ་ཞག་བདུན་བསྒྲུབ་བོ། །ཨོཾ་ཨཱཿཧཱུཾ། ༀ་ཧུཾ་ཏྲཾ་ཧྲཱིཿཨཱཿ ཨེ་ཧ་རི་ནི་ས།
ཨོཾ་བཛྲ་གར་བཱེ་སྭཱ་ཧཱ། ཨཱོྃ་ཥ་མ་དར་ཏེ་སྭཱ་ཧཱ། ཨོཾ་དྷརྨ་དྷ་ཏུ་གརྦྷེ་སྭཱ་ཧཱ། སྐྱེས་བུ་དེ་ཉིད་འདས་པའི་ཚེ་ན། ཆོས་སྐུ་
ནམ་མཁའ་ལྟ་བུ་དང༌། ལོངས་སྐུ་ཉི་ཟླ་ལྟ་བུ་དང༌། སྤྲུལ་སྐུ་ས་གཞི་ལྟ་བུས་སེམས་ཅན་གྱི་དོན་འབྱུང་ངོ༌། །
འཇའ་དང་འོད་དུ་འཁྲུག་ཅིང་རུས་པ་ལ་རིང་བསྲེལ་དཀར་པོ། ཤ་ལ་དམར་པོ། ཆུ་སེར་ལ་སྔོན་པོ། པགས་པ་
ལ་སེར་པོ། ཤ་རཱི་རམ་སྲན་མ་ཙམ། སྙིང་ལ་སྣ་ལྔ་འབྱུང་བར་འགྱུར་རོ། །འདི་ནི་བསྒྲུབས་པས་སངས་རྒྱ་བའོ། །
ཡང་གསང་ཞེས་པ་སྙིང་ཐིག་གི དམ་པའོ་ཞེས་པ་ཆོས་ཉིད་ཀྱི་རང་སྒྲ་ཐོས་པས་གྲོལ་བ། མཐོང་བས་གྲོལ་བ།
བལྟས་པས་གྲོལ་བ། བཏགས་པས་གྲོལ་བའོ། །ཚེ་འདིར་བསྒོམ་ཞིང་ཉམས་སུ་བླངས་པས་རྟགས་མཐར་
ཕྱིན་ཏེ། ཟག་པ་མེད་པར་བསྟན་པའི་ལེའུ་སྟེ་བཞི་པ་རྫོགས་སོ།། །།ས་མ་ཡ། རྒྱ་རྒྱ་རྒྱ།། །།
༈ ད་ནི་ལེའུ་ལྔ་པ་འགྲོལ་ཏེ། ཨེ་མ་ཞེས་པའི་དོན་ནི། ཨེ་ནི་དབྱིངས་སོ། །མ་ནི་མི་འགྱུར་བའོ། །དབྱིངས་མི་
འགྱུར་བ་ངོ་མཚར་ཆེ་བའི་རང་སྒྲའོ། །འདི་ལྟར་འབྱུང་འདོད་སྐྱེས་བུ་གང༌། །ཞེས་པའི་དོན་ནི། འདི་ལྟར་ཞེས་
པ་ཐུན་མོང་གི་རྟགས། འབྱུང་འདོད་ཅེས་པ་འགྲོ་བ་འདྲེན་པའི་དོན་དུ། སྐྱེས་བུ་གང་ཞེས་པ་སྐལ་བ་ཅན།
ཐབས་ཀྱི་ཡན་ལག་འདི་ལྟ་བུ། །ཞེས་པའི་དོན་ནི། ཐབས་ཀྱི་ཞེས་པ་འགྲོ་བ་འདྲེན་པའི། ཡན་ལག་ཅེས་པའི་
དོན་མ་ནོར་པ་ལ་འཇུག་པའི། འདི་ལྟ་བུ་ཞེས་པ་བྱ་ཐབས། རྣམ་པ་སྣ་ཚོགས་ཉིད་ལ་ནི། །ཞེས་པའི་དོན་ནི།

རྣམ་པ་ཞེས་པ་སངས་རྒྱས་ཀྱི་རྟགས་ཀྱི། སྣ་ཚོགས་ཞེས་པ་འགྲོ་བའི་དོན་དུ་ཐུན་མོང་གི་ལས། ཉིད་ལ་ནི་ཞེས་
པ་འདི་དག འདི་ལྟར་དེ་ཡི་སྔོན་དུ་སྦྱོང༌། །ཞེས་པའི་དོན་ནི། འདི་ལྟར་ཞེས་པ་རང་གིས། དེ་ཡི་ཞེས་པ་ཐུན་
མོང་གི་ལས་ཀྱི། སྔོན་དུ་སྦྱོང་ཞེས་པ་རང་ཞེན་པ་ལོག་པར་བྱ་བའི་ཕྱིར་དུ། འདི་ལྟར་རང་གིས་སྔོན་མ་སྦྱངས་
ན། རང་ཉིད་འདོད་པའི་དབང་དུ་ཤོར་ཉེན་ཡོད་པའོ། །སེམས་ཀྱིས་རིམ་པ་ཅི་སྦྱངས་པ། །ཞེས་པའི་དོན་ནི།
སེམས་ཀྱིས་ཞེས་པ་རང་གི རིམ་པ་ཞེས་པ་བདུན་ཏེ། དང་པོ་འདུས་བྱས་ཐམས་ཅད་མི་རྟག་པ་ལ་བསམས་ཏེ་
བྱང་ཆུབ་ཀྱི་སེམས་སྦྱང༌། གཉིས་པ་འཕྲལ་གྱི་བདེ་སྡུག་དང་ཡུན་གྱི་བདེ་བ་ལ་བསམས་ཏེ་བྱང་ཆུབ་ཀྱི་སེམས་
སྦྱང༌། གསུམ་པ་འཆི་བའི་རྐྱེན་དུ་མ་ལ་བསམས་ཏེ་བྱང་ཆུབ་ཀྱི་སེམས་སྦྱང༌། བཞི་པ་ཚེ་འདིའི་བྱ་བ་ཐམས་
ཅད་བྱས་པ་དོན་མེད་དུ་འདུག་པ་ལ་བསམས་ཏེ་བྱང་ཆུབ་ཀྱི་སེམས་སྦྱང༌། ལྔ་པ་སངས་རྒྱས་ཀྱི་ཡོན་ཏན་ལ་
བསམས་ཏེ་བྱང་ཆུབ་ཀྱི་སེམས་སྦྱང༌། དྲུག་པ་བླ་མའི་མན་ངག་ལ་བསམས་ཏེ་བྱང་ཆུབ་ཀྱི་སེམས་སྦྱང༌།
བདུན་པ་མི་རྟོག་པ་ལ་བསམས་ཏེ་བྱང་ཆུབ་ཀྱི་སེམས་སྦྱང་། ཅི་སྦྱངས་པ་ཞེས་པ་ཉི་མ་གསུམ་གསུམ་ཉི་ཤུ་རྩ་
གཅིག་ཏུ་ཉམས་སུ་བླངས་པས། འདིས་ནི་མི་རྟག་སེམས་ལ་འབྱོར། །ཞེས་པའི་དོན་ནི། འདིས་ནི་ཞེས་པ་
སེམས་སྦྱོང་བདུན་པོས། མི་རྟག་ཅེས་པ་རྒྱུད་ལ་ཁེལ་ཏེ། སེམས་ལ་འབྱོར་ཞེས་པ། བྱང་ཆུབ་ཀྱི་སེམས་སྦྱངས་
པ་དང་པོས་འཁོར་བ་ལས་བློ་ལྡོག གཉིས་པས་སྡུག་བསྔལ་ལ་ཡིད་འབྱུང༌། གསུམ་པས་དད་པ་སྔོན་དུ་འགྲོ།
བཞི་པས་བླ་མའི་གདམས་ངག་ལ་འཇུག ལྔ་པས་སྒོམ་པ་ལ་བསྲན་ཚུགས། དྲུག་པས་བྱ་བ་ངན་པ་ལ་མི་འཇུག
བདུན་པས་ཏིང་ངེ་འཛིན་གོང་ནས་གོང་དུ་འཕེལ་བ་རྣམས་སོ། །ཇི་ལྟར་སྒྲ་ཡི་རྣལ་འབྱོར་པས། །ཞེས་པའི་
དོན་ནི། ཇི་ལྟར་ཞེས་པ་མཁྱེན་པ། སྒྲའི་ཞེས་པ་འབྱུང་བ་བཞི། རྣལ་འབྱོར་པས་ཞེས་པ་སྒྲ་འབྱུང་བ་ལ་ཆུའི་
རྣལ་འབྱོར་བྱ། སྒྲ་གནས་པ་ལ་སའི་རྣལ་འབྱོར་བྱ། སྒྲ་འཇུག་པ་ལ་རླུང་གི་རྣལ་འབྱོར་བྱ། སྒྲ་ལྡོག་པ་ལ་མེའི་
རྣལ་འབྱོར་བྱ། ས་ཆུ་མེ་རླུང་འབྱུང་བ་བཞི། །ཞེས་པའི་དོན་ནི། ས་ཆུ་ཞེས་པ་ལཾ་ཁཾ། མེ་རླུང་ཞེས་པ་རཾ་ཡཾ།
འབྱུང་བ་བཞི་ཞེས་པ་སོ་སོའི་ཡིག་འབྲུ་དང་ལྷའོ། །སྒྲ་དོན་རྣམས་ལ་གོམས་པ་ཡིས། །ཞེས་པའི་དོན་ནི། ཆུ་སྒྲ་
བཤུད་པ། ས་སྒྲ་ལྡེག་པ། མེ་སྒྲ་འཚེག་པ། རླུང་སྒྲ་སྦིར་བ། ནམ་མཁའི་སྒྲ་སེང་པའོ། །རྣམས་ལ་ཞེས་པ་ལྔ་པོ་
ལ། གོམས་པ་ཡིས་ཞེས་པ་འབྱུང་འཇུག་གནས་ལྡོག་ལ། རིགས་དྲུག་རྣམས་ཀྱི་རང་སྐད་ཀྱིས། །ཞེས་པའི་
དོན་ནི། རིགས་དྲུག་ཅེས་པ་འགྲོ་བ། རྣམས་ཀྱི་ཞེས་པ་ལྷ་ཚངས་པ་མན་ཆོད། རང་སྐད་ཀྱིས་ཞེས་པ་སོ་སོ་རང་
རང་གི མངོན་ཤེས་འཆར་བ་འདིས་འགྲུབ་བོ། །ཞེས་པའི་དོན་ནི། མངོན་ཤེས་ཞེས་པ་འདས་མ་འོངས་ད་

ལྟར་གྱི། འཆར་བ་ཞེས་པ་རང་ལ། འདིས་འགྲུབ་བོ་ཞེས་པ་འབྱུང་བ་བཞིའི་སྒྲ་ལ་བརྟག་ཅིང་ཧ་རི་ནི་ས་
བཟླས་ན། ཞག་རིམ་དུས་ནི་རྣམ་དྲུག་གིས། །ཞེས་པའི་དོན་ནི། ཞག་རིམ་ཞེས་པ་ཚེས་གཅིག་ནས་བཅུ་དྲུག་
ཚུན་ཆོད་ལྷའི་སྐད། ཚེས་བདུན་ནས་བཅུ་གཉིས་ཚུན་ཆོད་ལྷ་མིན་སྐད། བཅུ་གསུམ་ནས་བཅོ་བརྒྱད་ཚུན་ཆོད་
མིའི་སྐད། བཅུ་དགུ་ནས་ཉི་ཤུ་བཞི་ཚུན་ཆོད་བྱོལ་སོང་གི་སྐད། དེ་ནས་ཞག་གསུམ་ཡི་དྭགས་སྐད། དེ་ནས་
ཞག་གསུམ་དམྱལ་བའི་སྐད་དོ། །དུས་ནི་ཞེས་པ་ལྷའི་འཇུག་པ་དཔྱིད་ཟླ་ར་བ། འབྱུང་བ་དབྱར་ཟླ་ར་བ།
གནས་པ་སྟོན་ཟླ་ར་བ། ལྡོག་པ་དགུན་ཟླ་ར་བ། ལྷ་མིན་འབྲིང་པོ་བཞི། མི་ཐ་ཆུང་བཞི། རྣམ་དྲུག་ཅེས་པ་
ཞག་རེ་ལ་དུས་ཆུང་དྲུག་སྟེ། སྐྱ་རེངས་ཤར་ནས་ཉི་མ་རྩེ་ཤར་ལྷའི་སྐད། རྩེ་ཤར་ནས་དྲོས་པོ་ཆེ་ཚུན་ཆད་ལྷ་
མིན་སྐད། དྲོས་པོ་ཆེ་ནས་གྲིབ་ཆེན་ལྷགས་ཚུན་ཆོད་མིའི་སྐད། གྲིབ་ཆེན་ལྷགས་ནས་ཉི་མ་དམར་ཐད་ཆོད་པ་
ཚུན་ཆོད་བྱོལ་སོང་གི་སྐད། ཉི་མ་དམར་ཐག་ཆོད་ནས་ནམ་མ་ཕྱེད་ཚུན་ཆོད་ཡི་དྭགས་སྐད། ནམ་མ་ཕྱེད་ནས་
སྐྱ་རེངས་ཤར་བ་ཚུན་ཆོད་དམྱལ་བའི་སྐད། མཁའ་འགྲོ་ལྔ་དང་ཡང་སྦྱར་རོ། །དེ་ལ་སོགས་པ་དང་གང་རུང་
བ་ཞིག་གི་སྐད་ལྷང་ལ་བྱུང་བ་དང་། རླུང་འབྱུང་འཇུག་གནས་ལྡོག་ལ་བརྟགས་པས། འདི་ཡི་སྐད་ཀུན་རང་
དུས་ཤེས། །ཞེས་པའི་དོན་ནི། འདི་ཡི་ཞེས་པ་དུས་རྩིས། སྐད་ཀུན་ཞེས་ཤེས་པ་རིགས་དྲུག་དང་མཁའ་འགྲོའི།
རང་དུས་ཤེས་ཞེས་པ་སོ་སོ་རང་རང་གི་སྐད་དང་སྐལ་བ་ཅན་གྱིས། འགྲུས་པ་མེད་པར་སུས་ཤེས་པ། །ཞེས་
པའི་དོན་ནི། འགྲུས་པ་ཞེས་པ་དུས་གནད་ལ། མེད་པར་ཞེས་པ་མ་ནོར་བར། སུས་ཤེས་པ་འབྱུང་བཞིའི་རྣལ་
འབྱོར། མ་འོངས་ད་ལྟར་འདས་པ་ཡི། །ཞེས་པའི་དོན་ནི། མ་འོངས་ཞེས་པ་ཕྱིས། ད་ལྟར་ཞེས་པ་སྐྱེ་བ་འདི།
འདས་པ་ཡི་ཞེས་པ་སྔར། སེམས་རྒྱུད་ཇི་ལྟར་ཤེས་པར་འགྱུར། །ཞེས་པའི་དོན་ནི། སེམས་རྒྱུད་ཅེས་པ་དགའ་
མི་དགའ་དང༌། ཡོད་མེད་དང་ནམ་འཆི་གར་སྐྱེས་མ་ལུས་པ། ཇི་ལྟར་ཞེས་པ་དེ་ཉིད་མཁྱེན་ཏེ། ཤེས་པར་
འགྱུར་ཞེས་པ་མཁའ་འགྲོ་དང་རིགས་དྲུག་གི་དུས་མ་ནོར་བར་ཞར་ལ་འབྱུང་ངོ༌། །གཞན་གྱི་དོན་བྱེད་སྤྲུལ་པ་
པོས། །ཞེས་པའི་དོན་ནི། གཞན་གྱི་ཞེས་པ་འགྲོ་བ། དོན་བྱེད་ཅེས་པ་སྡུག་བསྔལ་ལས་གྲོལ་བའི། སྤྲུལ་པ་
པོས་ཞེས་པ་སངས་རྒྱས་ཀྱི་ཞིང་སྤྲུལ་གྱིས། འདི་ལ་སྔོན་དུ་མ་སྦྱངས་ན། །ཞེས་པའི་དོན་ནི། །འདི་ལ་ཞེས་པ་
སྒྲ་དང་བཞི་ལ་དུས་བཞི། སྔོན་དུ་ཞེས་པ་ཉམས་སུ་ལེན་པའི། མ་སྦྱངས་ན་ཞེས་པ་ཡོ་གིས། སྤྲུལ་པའི་ས་བོན་
འཇོག་པར་ནི། །ཞེས་པའི་དོན་ནི། སྤྲུལ་པའི་ཞེས་པ་རྟགས། ས་བོན་ཞེས་པ་ཕན་གནོད་ཀྱི། འཇོག་པར་ནི་
ཞེས་པ་ཁྱད་པར། ནུས་པ་ཉིད་ནི་མི་ཐོབ་བོ། །ཞེས་པའི་དོན་ནི། ནུས་པ་ཞེས་པ་མངོན་ཤེས་ཀྱི། ཉིད་ནི་ཞེས་

པ་ཅིག་ཆར། མི་ཐོབ་བོ་ཞེས་པ་བསྒོམ་ལོངས་མེད་པར་ཐུན་མོང་གི་མངོན་ཤེས། ཡང་དག་པའི་མངོན་ཤེས་ལུ་
གུ་རྒྱུད་ཉམས་སུ་བླངས་པ་ལས་འབྱུང་ངོ༌། །དེས་ན་འབྱུང་བའི་སྒྲ་ལ་བསླབ། །ཅེས་པའི་དོན་ནི། དེས་ན་ཞེས་
པ་ཐུན་མོང་གི་མངོན་ཤེས་འདོད་ན། འབྱུང་བའི་ཞེས་པ་ས་ཆུ་མེ་རླུང་གི སྒྲ་ལ་བསླབ་ཅེས་པ་འབྱུང་འཇུག་
གནས་ལྡོག་གི་དུས་ལ། བྱ་བྱེད་ཞེན་པ་བཟློག་པའི་ཕྱིར། །ཞེས་པའི་དོན་ནི། བྱ་བྱེད་ཅེས་པ་བཟོ་དང་སྒྱུ་རྩལ་
རྩིས་ལ་སོགས་པའོ། །ཞེན་པ་ཞེས་པ་དེ་དག་ལ། བཟློག་པའི་ཕྱིར་ཞེས་པ་ཐབས། ལག་ནི་བྱ་བྱེད་སྣ་ཚོགས་
བྱ། །ཞེས་པའི་དོན་ནི། ལག་ནི་ཞེས་པ་རང་གི བྱ་བྱེད་ཅེས་པ་གང་གི སྣ་ཚོགས་བྱ་ཞེས་པ་ལག་ལེན་ལ་
བལྡབས་ཏེ། མཁར་ཁང་བརྩིགས་ཤིང་འཇོག་པ་དང༌། ས་ཆུ་མེ་རླུང་དང་ཤིང་ལྕགས་ལ་སོགས་པའི་ཕན་པ་
རྣམས་དང༌། གནོད་བྱ་ཐམས་ཅད་དགྲ་གྲོགས་མ་བུ་རྩི་བ་ལ་སོགས་པ། དེ་བཞིན་འདུས་བྱས་རྣམ་པ་ཡིས། །
ཞེས་པའི་དོན་ནི། དེ་བཞིན་ཞེས་པ་དེའི་ཞར་ལ། འདུས་བྱས་ཞེས་པ་འཇིག་པའི་ཆོས་ཅན། རྣམ་པ་ཡིས་ཞེས་
པ་ཐམས་ཅད་བྱས་པས། དབང་པོའི་མངོན་ཞེན་བཟློག་པ་སྟེ། ཞེས་པའི་དོན་ནི། དབང་པོའི་ཞེས་པ་ལྔའི།
མངོན་ཞེན་ཞེས་པ་ཐོག་མ་མེད་པ་ནས། ཟློག་པ་ཞེས་པ་སུན་ཐོན་པར། ཡུལ་རྣམས་གོམས་པའི་གནད་ཀྱིས་
སྦྱངས། །ཞེས་པའི་དོན་ནི། ཡུལ་རྣམས་ཞེས་པ་དབང་པོའི། གོམས་པའི་ཞེས་པ་དེ་རྣམས་ལ། གནད་ཀྱིས་
སྦྱངས་ཞེས་པ་ཞེན་པ། ཇི་ལྟར་གཉིད་དང་རྨི་ལམ་དུ། །ཞེས་པའི་དོན་ནི། ཇི་ལྟར་ཞེས་པ་དོན། གཉིད་དང་
ཞེས་པ་མཚན་མོའི། རྨི་ལམ་དུ་ཞེས་པ་འོད་གསལ་དུ་བསྲེ་བ། དུས་བཞི་འབྱུང་བའི་གནད་ཀྱིས་དབྱེ། །ཞེས་
པའི་དོན་ནི། དུས་བཞི་ཞེས་པ་སྟོན་དཔྱིད་དབྱར་དགུན་ནོ། །འབྱུང་བའི་ཞེས་པ་སྟོན་ས། དགུན་ཆུ། དཔྱིད་
རླུང༌། དབྱར་མེ། གནད་ཀྱིས་དབྱེ་ཞེས་པ་སའི་དུས་ལ་རིག་པ་ལུ་གུ་རྒྱུད་སྤྱི་བོར་བཟུང་ལ་ཉལ། ཆུའི་དུས་ལ་
རིག་པ་ལུ་གུ་རྒྱུད་མགྲིན་པར་བཟུང་ལ་ཉལ། མེའི་དུས་ལ་རིག་པ་ལུ་གུ་རྒྱུད་སྙིང་ཁར་བཟུང་ལ་ཉལ། རླུང་གི་
དུས་ལ་རིག་པ་ལུ་གུ་རྒྱུད་ལྟེ་བར་བཟུང་ལ་ཉལ། ཚད་ནི་གནད་ལ་ཕེབས་པས་བཟུང༌། །ཞེས་པའི་དོན་ནི།
ཚད་ནི་ཞེས་པ་སེམས་བསྐྱེད་པ་དང་ཚོགས་གསོག་པ་དང་གསོལ་བ་འདེབས་པ་སྔོན་དུ་བཏང་སྟེ། ཅི་དང་ཅི་
ལ་ཡང་རྨི་ལམ་ཡིན་སྙམ་པ་ཐིས་ཕུར་དུ་བྱས་པས་རྨི་ལམ་དུ་ཤེས་པའོ། །གནད་ལ་ཞེས་པ་དེ་ནས་དཔེ་རྟགས་
དོན་གསུམ་གྱི་ངོ་སྤྲོད་ཚོ་ལ་ཐིས་ཕུར་དུ་སྦྱངས་པས། ཕེབས་པས་བཟུང་ཞེས་པ་ཉིན་ནུབ་མེད་ཙ་ན། འཁོར་
འདས་ཀྱིས་བསྡུས་པ་ཐམས་ཅད་ཞི་ཁྲོའི་དཀྱིལ་འཁོར་ཡིན་ཞེས་ངག་ཏུ་ཡང་བརྗོད། ཡིད་ཀྱིས་ཀྱང་ཐིས་ཕུར་
དུ་བྱས་པས་རྨི་ལམ་དུ་ལུ་གུ་རྒྱུད་དང་ཞིང་ཁམས་ཟིན་ཏེ། སྙམ་བྱེད་ཀྱིས་ལྟ་བས་མྱོང་བྱེད་ཀྱིས་མཐོང་སྟེ་ཡེ་

ཡིན་ལ་སླེབས་པ་ཞེས་བྱའོ། །ཐེག་པ་ཐུན་མོང་པ་དང་སྙམ་བྱེད་གཅིག་ཀྱང་། མྱོང་བྱེད་དང་ཡེ་ཡིན་པ་གཅིག་
པས་སྤྲུལ་པ་ལ་སོགས་པ་མ་དགོས་སོ། །ཐིག་ལེ་ཕྱི་ནང་བསླབ་བྱའི་ཕྱིར། །ཞེས་པའི་དོན་ནི། ཐིག་ལེ་ཞེས་པ་
ཐབས་ཤེས་རབ་གཉིས་ཀྱི་ས་བོན། ཕྱི་ནང་ཞེས་པ་བློ་ཆེ་ཆུང་གིས། བསླབ་བྱའི་ཕྱིར་ཞེས་པ་རླུང་ལ། དེ་ཡང་
ཕོ་རླུང་སྣ་བུག་གཡས་ནས་རྒྱུ། མོ་རླུང་སྣ་བུག་གཡོན་ལ་རྒྱུ། ཡབ་ཡུམ་གཉིས་མེད་ཀྱི་རླུང་མཉམ་པོར་རྒྱུ། ཕོ་
རླུང་གི་དུས་སུ་མི་རྟོག་བསྒོམ། མོ་རླུང་གི་དུས་སུ་གྲོལ་ལམ་བསྒོམ། གཉིས་མེད་ཀྱི་དུས་སུ་ཆགས་ལམ་སྤྱད།
གང་ཟག་རྣམ་པ་གཉིས་དོན་བྱ། །ཞེས་པའི་དོན་ནི། གང་ཟག་ཅེས་པ་ཉམས་སུ་ལེན་པའི། རྣམ་པ་ཞེས་པ་བློ་
ཆེ་ཆུང༌། གཉིས་དོན་བྱ་ཞེས་པ་གྲོལ་ལམ་དང་ཆགས་ལམ་གཉིས་ལས་གྲོལ་ལམ་པས་རང་གི་བདེ་བ་ལ་
ཉམས་སུ་བླངས་ཏེ། འོད་རིག་ལ་བརྟེན་ནས་དབབ་བཟུང་ལྡོག་དགྲམ་བདེ་སྟོང་དབྱེར་མེད་སངས་རྒྱས་ཀྱི་
དགོངས་པ་དང་བསྲེའོ། །ཆགས་ལམ་པས་ཡབ་ཡུམ་གཉིས་མེད་ཀྱི་བདེ་བ་ཉམས་སུ་བླངས་ཏེ། དེ་ཡང་རིག་
མ་མཚན་ལྡན་ལ་བརྟེན་ཏེ་ཐིག་ལེ་དབབ། མཚན་ལྡན་ནི་དཀར་སངས་འཕྲ་ལྡེམ་ཆུང་བར་མངོན་པ་ནི་བདེ་
གཤེགས་རིགས་སོ། །སྔོ་སངས་བཤན་པ་རྡོ་རྗེ་རིགས། སེར་སངས་གྲུ་བཞི་རིན་ཆེན་རིགས། དམར་སྨུག་སོ་
ལེགས་སྐད་སྙན་མིག་ཟླ་གམ་པདྨའི་རིགས། ལུས་ཆེ་འགྲོས་བུལ་གོམ་རླབས་ཆེ་ཆ་ཆ་ནས་ཆེ་བ་ནི་ལས་ཀྱི་
རིགས། དེ་རྣམས་གང་ཡིན་ཀྱང་དད་པ་དང་བརྩེ་སེམས་སྙིང་རྗེ་ཆེ་བ། བློ་ཁོག་ཆེ་ཞིང་ལྟ་དགོངས་མཐོ་བ་ནི་
མཆོག་གོ །དེ་ལྟ་བུ་ལ་ལྟ་རྒོད་འཛིང་འཇིབ་མཉེ་སྣོམ་པས་ཕེབས་སོ། །བསྒོམ་པ་ལྷ་སྟེ་ཞི་ཁྲོ་གང་མོས་སུ་ཡབ་
ཡུམ་བསྐྱེད་དོ། །ཐིག་ལེ་འཛིན་པ་དེ་ངོ་བོ་སྟེ་བྱུང་ས་གནས་ས་འགྲོ་ས་ལྟ་བའོ། །འདྲེན་པ་ཧཱུྃ་སྟེ་གསུམ་པ་སྒལ་
པ་ལ་སྦྱར། སྒྲོན་མ་གྱེན་ལ་ཟློག མགྲིན་པ་གཞུ་ལྟར་བརྡུངས། དམིགས་པ་རྩ་གསུམ་ན་ཡར་ཞོ་ལུང་པ་ལྟར་
སྤྱི་བོར་ལན་བདུན་བསྐྱལ། འགྲེམས་པ་སྤྲུག་སྟེ་རླུང་བཟུང་ཉྭ་བཞི་སྒྲིམ་མགོ་ལུས་སྤྲུག་གོ །སྐྱེལ་སོ་ངོ་བོ་རང་
བཞིན་ཐུགས་རྗེ་གསུམ་སྟེ། རིགས་ལྔ་ཚོམ་བུའི་དཀྱིལ་འཁོར་རོ། །བཅོས་མ་འདུས་བྱས་བསྒོམས་པ་ཡིས། །
ཞེས་པའི་དོན་ནི། བཅོས་མ་ཞེས་པ་ལུས་ངག་ཡིད་གསུམ། འདུས་བྱས་ཞེས་པ་ལུས་འདུས་བྱས་ལྷ་ཡི་བསྒོམ།
ངག་འདུས་བྱས་ཧཱུྃ་རིང་ཧཱུྃ་ཐུང༌། སེམས་འདུས་བྱས་དམིགས་པ། བསྒོམ་པ་ཡིས་ཞེས་པ་ཡིད་དཔྱོད། དང་པོ་
སེམས་གཡེང་ཞེན་པ་དགག །ཅེས་པའི་དོན་ནི། དང་པོ་ཞེས་པ་ལས། སེམས་གཡེང་ཞེས་པ་མ་ཆུན་པས། ཞེན་
པ་དགག་ཅེས་པ་རིགས་ཆད་པ་ཐུགས་རྗེས་བཟུང་བས་གདོད་རིག་པ་མངོན་སུམ་ལ་ངེས་ཤེས་སྐྱེའོ། །འབྲས་
བུ་ཅིག་ཆར་མ་ཡིན་པས། །ཞེས་པའི་དོན་ནི། འབྲས་བུ་ཞེས་པ་སངས་རྒྱས་ཀྱི། ཅིག་ཆར་ཞེས་པ་མངོན་སུམ་

དུ། མ་ཡིན་པས་ཞེས་པ་སྐྱེ་བ་བརྒྱུད་པར་བྱེད་དོ། །སྣང་བ་རིམ་གྱིས་གོམས་པར་བྱ། །ཞེས་པའི་དོན་ནི། སྣང་
བ་ཞེས་པ་གང་ཟག་གི རིམ་གྱིས་ཞེས་པ་དང་པོ་བྱང་ཆུབ་ཀྱི་སེམས་སྦྱངས་ཏེ། སྣང་བ་བདེན་མེད་དུ་རྟོགས་
པར་བྱ། དེ་ནས་བསྐྱེད་རིམ་བསྒོམས་ཏེ་སྒྲ་གྲག་སྟོང་དུ་རྟོགས་པར་བྱ། དེ་ནས་རྩ་དང་རླུང་བསྒོམས་ཏེ། ལམ་
གྲོལ་ལམ་ཆགས་ལམ་གྱིས་སྣང་བ་བདེ་སྟོང་དུ་རྟོགས་པར་བྱ། དེ་ནས་མཚན་ཉིད་འཛིན་པའི་རིག་པ་མི་དྲན་
དགུ་དྲན་འདི། ཕཊ་བྱས་ཏེ་ཉོན་མོངས་ཁྱེར་ཆོད། ངོ་རང་ཐོག ཐག་ཆིག་ཆོད། གདིང་གྲོལ་ཐོག་སྟེ་ནམ་མཁའ་
ལྟ་བུར་རྟོགས་པར་བྱ། གོམས་པར་བྱ་ཞེས་པ་ལོ་གཉིས་གསུམ་དུ་གོང་མ་རྣམས་ལ། མིག་སྨན་ལ་སོགས་སྒོ་
ལྔ་ཡི། །ཞེས་པའི་དོན་ནི། མིག་སྨན་ཞེས་པ་དབང་པོ་དངས་བྱེད་ཀྱི། ལ་སོགས་ཞེས་པ་བྱ་ཐབས་ལྔ། སྒོ་ལྔ་
ཞེས་པ་གཟུགས་སྒྲ་དྲི་རོ་རེག་བྱའོ། །སྨན་གྱི་རིམ་པ་སྦྱར་བར་བྱ། །ཞེས་པའི་དོན་ནི། སྨན་གྱི་ཞེས་པ་སྒོ་ལྔའི།
རིམ་པ་ཞེས་པ་སོ་སོ་གང་འདོད། སྦྱར་བར་བྱ་ཞེས་པ་དང་པོ་མིག་གི་གཟུགས་ནི་ཁ་དོག་དང་དབྱིབས་སོ། །ཁ་
དོག་ནི་ལྔའོ། །བཙོད་གདུས་པའི་ཁན་དྷ་དང་ཨ་རུ་རའི་ཁན་དྷ་ཙན་དན་དཀར་དམར་གྱི་ཐང་ཆུ། བྱ་ནག་མོའི་
སྒོ་ངའི་མར། གཙོད་ཀྱི་མིག་དང་ར་དཀར་མོའི་འོ་མ་དང་། དེ་རྣམས་རིམ་པར་སྦྱར་ལ། ལྕགས་ཀྱི་སྣོད་དུ་
ཞག་ཉི་ཤུ་རྩ་གཅིག་བྱིབས། དེ་ནས་ཞག་བདུན་པ་དང༌། གསེར་ནས་ཙམ་དང་གཡུ་ནས་ཙམ་གཉིས་ཕྱེ་མར་
བཏགས་ཏེ་གོང་གི་རྫས་ལ་བཏབ་སྟེ་དཀྲུགས། དེ་ནས་གོས་ཀྱིས་བྱིབས་ཏེ་ཞག་བཅུ་བཞི་ནས་བལྟའོ། །དེ་ལ་
བལ་སྔོ་སོབ་ཀྱིས་ཡོང་སྟེ། མ་བྱུང་ན་ཕབ་ཞོ་ཕྱེད་བཏབ་ནས་ཞག་དགུ་བཞག་པས་གོང་ལྟར་འོང་ངོ༌། །དེ་ལྟར་
བྱུང་བ་དང༌། རིལ་བུ་མཐེབ་རྡོག་ཙམ་བྱས་ཏེ་བསྐམ། དེ་ནས་ཁ་དོག་ཏུ་བསྐྱུར་བ་ནི་རི་ལུ་གཅིག་དང༌། སྐྱེར་
པའི་བར་ཤུན་གྱི་ཁན་དྷ་རུ་ལྡོང་རོས་ཕུལ་གང་ཡུང་པ་དེ་དང་མཉམ་པ་གཅིག་གདུ། དེ་བཙགས་པའི་ཁུ་བ་བྱ་
ནག་མོའི་སྒོ་ངའི་སེར་པོ་དང་། བུད་མེད་ནུ་ཞོ་དང་སྦྱར་ནས་མིག་ལ་ཉི་མ་རེ་ལ་ལན་ཉི་ཤུ་རྩ་གཅིག་བྱུགས་ན།
ཉི་མ་བདུན་གྱི་བར་ལ་མཉམ་པ་ཉིད་ཀྱི་སྣང་བར་འགྱུར་བ་ལ་ཐེ་ཚོམ་མེད་དོ། །ཡང་སྤྱང་ཚེར་མའི་མེ་ཏོག་
ལུག་མིག་པ་དང༌། སྤང་རྒྱན་གྱི་མེ་ཏོག་དང༌། མན་དྷ་ར་བའི་མེ་ཏོག་རྣམས་གདུས་པའི་ཁན་དྷ་དང༌། སྤང་མ་
བྱ་རྒོད་ཀྱི་སོར་མོ་མིའི་འོ་མར་སྦྱར་ནས་གོང་ལྟར་བྱུགས་ན། ཆོས་ཀྱི་དབྱིངས་ཀྱི་སྣང་བར་འགྱུར་བ་ལ་ཐེ་ཚོམ་
མེད་དོ། །ཡང་སིན་དྷུ་ར་འབྲི་མོག་ཕྱི་རྩི་སྨུག་པོ་སྤལ་རྒྱབ་ཀྱི་ཁུ་བ་རྒྱ་ཤུག་འབྲས་བུ་གདུས་པའི་ཁན་དྷ་བྱ་སྒོང་
མིའི་འོ་མར་སྦྱར་ནས་གོང་ལྟར་མིག་ལ་བྱུགས་ན། སོ་སོར་རྟོགས་པའི་ཡེ་ཤེས་སྣང་བར་འགྱུར་བ་ལ་ཐེ་ཚོམ་
མེད་དོ། །ཡང་གོང་གི་རིལ་བུ་གཅིག་དང་བྱ་རྒོད་ཀྱི་བྲུན་དཀར་པོ་དང༌། སོ་བྱའི་སྒོ་ངའི་ནང་གི་ཆུ། ཨུཏྤལ་

དཀར་པོའི་མེ་ཏོག་སྤང་རྒྱན་དཀར་པོ་ཤང་ཤང་དཀར་མོ་སེ་བའི་མེ་ཏོག་དཀར་པོ་རྣམས་ཕྱེ་མར་བྱས་ཏེ། བྱ་
སྒོང་མིའི་འོ་མར་སྦྱར་ལ་གོང་ལྟར་མིག་ལ་བྱུགས་ན། མེ་ལོང་ལྟ་བུའི་ཡེ་ཤེས་སྣང་བར་འགྱུར་བ་ལ་ཐེ་ཚོམ་
མེད་དོ། །ཡང་གོང་གི་རིལ་བུ་དང་མེ་ཏོག་ལུག་རུ་དམར་སེར་གཉིས་ཀ་དང༌། ཐང་ཤིང་ཙན་ཏན་གྱི་ལོ་མ་རམ་
རྒྱ་སྐྱེགས་ཀྱི་ཁུ་བ་དང་སྦྱར་ལ། བྱ་སྒོང་མིའི་འོ་མ་དང་སྦྱར་ལ་གོང་ལྟར་མིག་ལ་བྱུགས་ན། བྱ་བ་གྲུབ་པའི་ཡེ་
ཤེས་སྣང་བར་འགྱུར་བ་ལ་ཐེ་ཚོམ་མེད་དོ། །དབྱིབས་ནི་དྷ་དུ་རའི་འབྲས་བུ་བདུན་དང་འོལ་མ་པི་པི་གཅིག་
ཙན་དན་དམར་པོའི་ཐང་ཆུ་ཁྱོར་བ་གང་། ཁྱི་དཀར་པོའི་ཀླད་པ་ཞོ་གཅིག་འདམ་གྱི་པདྨ་དཀར་པོ་དྲུག་དང༌།
བྱའི་སྒོ་ངའི་མར་སྲང་ཕྱེད། ཆང་བཟང་པོ་བྲེ་དོ་བྲེ་ཕྱེད་དུ་གདུས་པའི་ཁན་དྷ་རྣམས་སྦྱར་ལ། འཁར་བའི་སྣོད་
དུ་བླུགས་པ་ལ། སའི་དོང་ཁྲུ་དོའི་འོག་ཏུ་ཟླ་གཅིག་ལ་བཞག་ནས། དེ་ཨེ་ལངས་ཁ་བྱེ་ནས་བལྟས་པས་སྦུ་
ཆུང་ཉུང་འབྲུ་ཙམ་ཏལ་ཏལ་ཡར་ནས་འོང་ངོ༌། །དེ་མ་བྱུང་ན་སྦྲང་རྒོད་ཕུལ་ཕྱེད་དང་དོ་བླུགས་ནས་ཞག་གསུམ་
མནན་ནོ། །དེ་ནས་རི་ལུ་སྲན་མ་ཙམ་བྱས་ཏེ། རི་ལུ་གཅིག་དང་མཚོན་ཆའི་ཕྱེ་མ་སྦུར་ནས་ཟོས་ན་ཐམས་ཅད་
མཚོན་ཆར་འགྱུར། སྟག་གི་འགྲམ་པ་གཡས་པའི་རུས་པ་སྦྱར་ནས་ཟོས་ན་སྣང་བ་ཐམས་ཅད་སྟག་ཏུ་འགྱུར་
བར་ཐེ་ཚོམ་མེད་དོ། །དུད་འགྲོ་གང་གིས་སྣང་བ་བྱེད་ཀྱང་དེའི་འགྲམ་རུས་དང་སྦྱར་གྱིན་ཟོས་པས་དེར་འགྱུར་
བར་ཐེ་ཚོམ་མེད་དོ། །སའི་ཞག་དང་སྦྱར་ན་སའི་སྣང་བ། ཙན་དན་གྱི་མེ་སྟག་དང་སྦྱར་ན་མེའི་སྣང་བ། ཆབ་
རོམ་དང་སྦྱར་ན་རླུང་གི་སྣང་བ། ཆུ་སྣ་བཅུ་གཅིག་དང་སྦྱར་ན་ཆུའི་སྣང་བ། ལྷང་མ་ལྷང་ཚེར་མ་དང༌། ཐོད་ལེ་
སྐོར་དང་སྦྱར་ནས་ཟོས་ན། ནམ་མཁའི་སྣང་བ་འཆར་རོ། །རང་གི་ཡི་དམ་གྱི་ལྷ་གང་ཡིན་པའི་སྐུ་ཤེལ་ལས་
ཚོན་གང་བ་བྱས་ཏེ། དེའི་སྐུ་དང་སྦྱར་ནས་ཟོས་ན། སྣང་བ་ཐམས་ཅད་ལྷའི་སྐུར་འཆར་རོ། །ཡང་ལྷ་བཟོ་
མཁས་པས་ལྷང་མ་ལྷང་ཚེར་མ་ལ་རྨ་བྱའི་ཁྲག་གིས་ཡི་དམ་གྱི་ལྷ་བྲིས་ནས་བཙན་དུག་གི་དུད་པས་བདུག་
པས། འཇའ་ཚོན་སྣ་ལྔའི་ཡི་དམ་གྱི་ལྷ་རུ་འོང་སྟེ་དེ་དང་རི་ལུ་སྦྱར་ནས་ཟོས་ན་འཇའ་ཚོན་དང་ལྷའི་སྐུ་རུ་སྣང་
བ་ཐམས་ཅད་དུ་འཆར་རོ། །རི་མོ་གང་འདོད་བྲིས་དེ་བལྟས་ནས་ཟོས་ན་གང་འདོད་དུ་སྣང་བ་ཡིན་ནོ། །སྒྲ་ནི་
བུམ་ལྡིར་གྱི་རྔ་ལ་བརྟེན་པས་ནང་གི་ཉམས་སྐྱེ། རྫ་རྔ་ཁ་མང་ལ་བརྟེན་ན་ཕྱིའི་ཉམས་སྐྱེ། རྔ་དྲ་བ་རྒྱུད་མང་ལ་
བརྟེན་པས་སྣང་བ་སྣ་ཚོགས་པའི་ཉམས་སྐྱེ། གླིང་བུའི་སྒྲ་ལ་བརྟེན་ན་ཤེས་པ་གཞན་ལ་མི་འཇུག་པའི་ཉམས་
སྐྱེ། པི་ཝང་གི་སྒྲ་རྡོ་ཕག་དང་ཆ་ལང་དང་དུང་ཏིང་གི་སྒྲས་རང་བཞིན་དུ་མི་གནས་དང་། སྒྲའི་དབྱིངས་ཀྱི་དོན་
རྟོགས་ཏེ་དཔེའོ། །དོན་རྣ་བའི་སྒྲ་ནི་སྒྲ་མངོན་སུམ་མོ། །རྟགས་ཐོས་པ་རྣམས་སོ། །ཤིང་ཀ་ར་བཱི་རའི་འབྲས་བུ་

བདུན་ཟོས་ནས་ཉལ་ན། ལྷ་དང་ལྷ་མིན་གྱི་སྒྲ་ཐོས་སོ། །སྲི་ཤིང་གི་འབྲས་བུའི་ནང་ཕྱེ་དང་ཞིམ་ཙེ་ཏི་ལ་དང༌།
ཤིང་ཀ་ར་བཱི་རའི་འབྲས་བུ་བདུན་གྱི་ཕྱེ་འབྲུ་མར་དང་སྦྱར་ནས་རྣ་བའི་བུག་པ་གཡས་སུ་བླུགས་ན་དམྱལ་བའི་
སྒྲ་ཐོས་སོ། །ཡང་ཤིང་ཀ་ར་བཱི་རའི་འབྲས་བུ་བདུན་དང་ཤིང་ལྡེམ་པ་དང་མ་ཧ་ལྡེ་བ་དང༌། འབྲུག་རུས་ཀྱི་ཕྱེ་
མ་དང་འབྲུ་མར་སྦྱར་ནས་རྣ་བུག་གཡོན་དུ་བླུགས་ན་ཡི་དྭགས་ཀྱི་སྒྲ་ཐོས་སོ། །ཡང་ཤིང་ཀ་ར་བཱི་རའི་འབྲས་
བུ་བདུན་དང་རྡོ་རྗེ་ཅན་གྱི་ཤིང་ཆུ་ཤིང་གི་སྙིང་པོ་དང་། ཁ་བྲལ་བྲེ་བོ་སེང་ལྡེང་གི་དབུས་སྙིང་གི་རྩེ་རྣམས་འབྲུ་
མར་དང་སྦྱར་ནས་རྣ་བ་གཉིས་ཀར་བླུགས་ན་བྱོལ་སོང་གི་སྒྲ་ཐོས་སོ། །གོང་གི་སྒྲ་བཞི་ལ་སློབ་པའི་དུས་སུ་
རྫས་དེ་ལྟ་བུ་དང་སྒྲ་འཇུག་ལྡོག་གནས་པའི་དུས་དང་བསྟན་ནས་བརྟགས་ན། དོན་ཅིག་ཆར་འགྲུབ་པ་ལ་
ཐེ་ཚོམ་མེད་དོ། །དྲི་ནི་གུ་གུལ་དཀར་པོ་རྒྱ་ཤུག་གི་འབྲས་བུ་ཨ་ཀ་རུའི་ཕྱེ་མ་དང་ག་བུར་གྱི་སྙིང་པོ་དང༌།
ཟི་བྱ་སྒོང་གིས་བརྟུལ་བ་དང༌། ཤིང་བྱིལ་པའི་རྩ་བ་ཉའི་ཀླད་པ་འུག་པའི་མིག རི་སྐེགས་ཀྱི་མཇུག་རྩེ་རྨ་བྱའི་
མགྲིན་པ་སྲིན་པོའི་སྣའི་རྩེ་མོར་སྦྱར་ནས། བ་གླང་པོས་ཟོས་ཏེ་ཤི་བའི་ཕོ་བའི་ནང་དུ་བླུགས་སྦྲང་རྒོད་ཁྱོར་
གང་ཡང་བླུགས་སྤོས་སྣ་ཚོགས་ཀྱི་ལོ་མ་དང་ཙན་དན་གྱི་ལོ་མས་བྱིབས་ལ་ཞག་བཅུ་དགུར་མནན་ནས་ཁ་ཕྱེ་
བ་དང༌། སྣའི་རྩེ་མོར་ཐིག་ལེ་གཅིག་བྱས་ན་བདེ་བ་དང་མི་རྟོག་པའི་ཉམས་སྐྱེ་བ་ལ་ཐེ་ཚོམ་མེད་དོ། །རོ་ནི་བུ་
རམ་གྱི་ཤིང་སྨིན་པ་སོར་བཞི་བཞིར་གཏུབས་ཏེ། སྦྲང་རྩིའི་སྙིང་པོ་བྲེ་གང་དུ་བཙོས་ཏེ་ཐེམ་པ་དང༌། ཏིལ་མར་
ཕུལ་དོ་བཙོ་དེ་ཐོན་པ་དང༌། རྡོ་གཏན་ནང་དུ་ཁ་ཚིར་བྱས་ཏེ། མར་བཟང་པོ་དང་ག་བུར་སྲན་མ་བདུན་དང་
མཉམ་པ་གཅིག་དང༌། མི་རྐང་གདུས་པའི་སྙིང་པོ་ཞོ་གཉིས་དང་སྦྲང་རྒོད་ཕུལ་གང་ཏིལ་ཆང་ཕུལ་གང་། དེ་
རྣམས་དང་ཆང་སྦྱོར་བ་ཡིན་ཏེ། རྫ་གསར་པ་ཕུལ་དགུ་དགུ་ཤོངས་པ་དགུ་བྱས་ཏེ། དེ་ནས་འབྲས་བཙོས་པའི་
ཆང་ལ་ཕབས་དང་སྦྲང་རྒོད་ཞོ་གཅིག་བཏབ་ལ་དེ་ལངས་པ་དང༌། རྫའི་སྣོད་ཁ་ཆུང་བར་བྱས་ཏེ། དེའི་ནང་དུ་
བླུགས་ལ། ཁེངས་པར་བྱས་ལ་ཤིང་ལོས་ཁ་བཅད། དེ་ནས་ཁ་སས་བཅད་དེ་ནས་ཞག་ཉི་ཤུ་རྩ་གཅིག་ན་
གཅིག་གི་ནང་དུ་ནས་ཀྱི་ཆང་བཟང་པོ་དང༌། མི་ཞུན་རྙིང་པ་དང་སྦྱར་ལ་བླུག དེ་ནས་དེ་བཙགས་ལ་གཅིག་ཏུ་
བསྲེ། དེ་ནས་དགུའི་མཇུག་མ་ལ་དེ་བཙགས་པ་ཕུལ་གང་འོང་བ་བྱས་ཏེ། དེ་ཕུལ་ཕྱེད་དུ་གདུ་བ་དང༌། གོང་
མ་རྣམས་དང་སྦྱར་ལ། ལྕེའི་སྟེང་དུ་ཐུར་མས་ལན་ཉི་ཤུ་རྩ་གཅིག་ཏུ་བཞག་ན། ཉི་མ་བདུན་གྱི་བར་ལ་ཅི་ཡང་
ཡིད་ལ་མི་འགྱུ་ཏེ། རང་བཞིན་གྱི་བསམ་གཏན་ལ་ཐེ་ཚོམ་མེད་དོ། རེག་ནི་ཨུ་རྒྱན་གྱི་ཡུལ་དྡྷེ་བ་རེ་ས་བྱ་བ་ན།
ཤིང་མ་ལེ་ཀིས་བྱ་བ་ལོ་མ་གཡས་སུ་འཁྱིལ་བ་ཞིག་ཡོད་དེ། ལོ་མ་ཐུར་དུ་ཟུག་པ་རྩེ་མོ་གསུམ་དུ་གྱེས་པ་ཞིག་

ཡོད། དེ་བླངས་ན་དེའི་འདབ་མ་དང་དོམ་གྱི་སྙིང་ཁྲག་བྱུགས་ཏེ་དེ་རང་གི་སྙིང་ཁར་སྦྱར་ན། དེ་དང་མ་བྲལ་གྱི་
བར་དུ་མི་རྟོག་པ་རྒྱུད་ལ་སྐྱེ་བ་ཡིན་ནོ། །དེ་ལྟར་དྷ་ཀི་མཚན་ལྡན་དང་རང་ཉིད་ཡོ་གིས་གཅིག་ལ་གཅིག་ལྟ་བ་
ནི་གཟུགས་ཀྱི་བདེ་བའོ། །རྒོད་ཅིང་གླུ་ལེན་པ་ནི་སྒྲའི་བདེ་བའོ། །ཙན་དན་དང་དུ་རུ་ཀ་བྱུགས་ནས་སྣོམ་རེས་
ནི་དྲིའི་བདེ་བའོ། །བུ་རམ་དང་ཀ་ར་མུར་རེས་དང་སྟེར་རེས་དང་ལྕེ་འཇིབ་རེས་ནི་རོའི་བདེ་བའོ། །ཁྲུས་ལེགས་
པར་བྱས་ཏེ་ནུ་མ་ཉེད་རེས་དང་གཡའ་དགག་རེས་དང་པདྨའི་ཟེའུ་འབྲུ་ལ་མཛུབ་གུས་རེག་རེག་དང༌། ནོར་བུ་
དྷུ་ཀིས་ཁས་འཇིབ་པ་དང༌། གཡེར་མ་དང་སྦྲང་རྒོད་ཟེར་རྒོད་གསུམ་ནོར་བུའི་མགོ་ལ་བསྐྱོན་ནས་པདྨར་
བརྫངས་ན། མ་འགུལ་ཀྱང་རང་བཞིན་གྱིས་རེག་པས་བདེ་བ་འོང་ངོ༌། །དེའི་ཕྱིར་ན་གསང་སྔགས་པས་འདོད་
པའི་ཡོན་ཏན་ལྔ་ལ་ལོངས་སྤྱོད་ནས། སྒོ་ལྔའི་ཞེན་པ་ལོག་སྟེ་འབྲས་བུ་སངས་རྒྱས་པ་ཡིན་པས། ཡབ་ཡུམ་
གཉིས་མེད་ཀྱི་དོན་ལ་མཁས་པར་བྱའོ། །ཐིག་ལེ་མ་ཤོར་བར་བཟུང་བས་ཡུམ་གྱིས་ཐོབ་འགྲོའོ། །འདི་ཀུན་
གསང་བའི་ཐབས་ཡིན་ནོ། །ཞེས་པའི་དོན་ནི། འདི་ཀུན་ཞེས་པ་འདོད་ཡོན་ལམ་དུ་འཁྱེར་བའི་ཆོས། གསང་
བའི་ཞེས་པ་བློ་དམན་པའི་རིགས་ལ། ཐབས་ཡིན་ནོ་ཞེས་པ་སྒོ་ལྔའི་ཞེན་པ་དང་བྲལ་ཏེ་སངས་རྒྱས་པའི་ཚེ།
ལམ་གྱི་རྟགས་ནི་ལུས་ལས་ནི། །ཞེས་པའི་དོན་ནི། ལམ་གྱི་ཞེས་པ་སངས་རྒྱ་བའི། རྟགས་ནི་ཞེས་པ་ཐུན་མོང་
ལུས་ལས་ནི་ཞེས་པ་རང་གི མངོན་པར་ཕྱི་རོལ་སྣང་འགྱུར་བའི། །ཞེས་པའི་དོན་ནི། མངོན་པར་ཞེས་པ་
མིའི། ཕྱི་རོལ་ཞེས་པ་ལུས་ཀྱི། སྣང་འགྱུར་བའི་ཞེས་པ་རྟགས། སྨན་ཉིད་དང་ནི་དེ་བཞིན་ནོ། །ཞེས་པའི་དོན་
ནི། སྨན་ཉིད་ཅེས་པ་རྫས། དང་ནི་ཞེས་པ་སྔགས། དེ་བཞིན་ནོ་ཞེས་པ་ལས་འགྲུབ་པ། དེ་ལྟར་འདོད་པ་
བརྟེན་པའི་ཡོ་གིས་ལམ་གྱི་གནས་འཁོར་བའི་རྩ་བ་བཅད་པའི་ཐབས་ནི། ལན་གཅིག་ལ་སྲིན་ལག་གཡོན་
པའི་རྩ་བ་སྲེ་མོའི་རྒུས་པས་བཅིངས་ཏེ། སྦྱོར་བ་བྱས་ན་འཁོར་བ་འཕེལ་མི་སྲིད་དོ། །གཏན་དུ་བཅད་ན་ཙན་
དན་དཀར་པོ་དང་ཏི་ཙ་དང་གསེར་ནས་ཙམ་སྦྱངས་པའི་གཡའ་དང་བསྲེས་ལ། སྐྱེས་པ་ལྟོ་བཀུག་ནས་ཐོ་
རངས་བཏུང་ན། ཐིག་ལེ་ཉམས་ཀྱང་འཁོར་བ་འཕེལ་མི་སྲིད་དོ། །ཀ་ར་ཞོ་གཅིག་སྟག་ཤ་དེ་དང་མཉམ་པ་
དང༌། བྱང་བ་དུག་ཕྱུངས་པ་གསུམ་རྩི་བཞིན་དུ་བཏགས་ཏེ། ཞུ་མཁན་ཆུ་ཕུལ་གང་ལ་བཏབ་སྟེ། བུད་མེད་ལ་
ལྟོ་སྟོང་ལ་བཏང་ན། འཁོར་བ་གཏན་ནས་ཆོད་དོ། །ཡང་ན་ག་བུར་གུར་ཀུམ་རྒྱ་ཚིལ་རྨ་བྱའི་སྙིང་རྣམས་ཕྱེ་མ་
བྱས་ཏེ། ནོར་བུའི་རྩེར་བྱུགས་ན་ཐིག་ལེ་རྡོ་རྗེའི་བུམ་པར་ཕྱག་རྒྱ་མ་དང་མ་བྲལ་བར་གནས་པ་ཡིན་ནོ། །འོ་
མ་ལ་ལྕགས་ཕྱེ་བཏབ་སྟེ། ནོར་བུའི་ཐུག་པར་རྡོ་ཁབ་ལེན་གྱི་རི་ལུ་བཅུག་ནས་འོ་མ་ལ་ཁ་གཏུགས་ན་འོ་མ་

འཐུང་བར་བྱེད་དོ། །གཉེར་མ་མེད་པར་འདོད་ན་མུ་ཙི་རྟའི་འོ་མར་བཙོས་ལ་དེ་ཁམ་བུའི་ཚི་གུའི་མར་དང་རྩི་
མར་དང་བ་དམར་མོའི་འོ་མ་དང་བསྲེས་ནས། ལུས་དག་པར་བཀྲུས་ཏེ་རྫས་ཁྱབ་པར་བྱུགས་ཤིང་བཏུང་ན་
གཞོན་ཅིང་གཉེར་མ་འོང་མི་སྲིད་དོ། །སྐྲ་དཀར་མེད་པར་འདོད་ན། སྐྲ་བཞར་ལ་དག་པར་བཀྲུས་ཏེ་ཨ་རུ་
རའི་ཆུ་བླུག །དེ་སྐམ་པ་དང་ནགས་མཚུར་ཆུ་བླུགས་པས་སྐྲ་དཀར་ནག་པོར་འགྱུར་བ་ལ་ཐེ་ཚོམ་མེད་དོ། །
སོའུ་སྐྱེ་བར་འདོད་ན། མ་ཧེའི་དཔྲལ་བའི་རུས་པ་བྱ་རྒོད་ཀྱི་བྲུན་གྱི་དཀར་པོ་ཅོང་བྲི་འབྲུག་རུས་རྣམས་མཉམ་
རྩི་བཞིན་བཏགས་ལ་སྦྲང་རྩི་དང་ཞོ་དང་སྦྱར་ལ་རུས་སྦལ་གྱི་ཁོག་པར་བླུགས་ལ། གོས་ཀྱིས་བྱིབས་ཏེ་
ཞག་བཅུ་དགུར་མནན། དེ་ནས་ཁ་ཕྱེ་ནས་བལྟས་པས་དཀར་ལ་གནག་པའི་རི་མོའམ། དམར་པོའི་རི་མོ་འོང་
ངོ༌། །ཡོ་གིས་ཞག་གསུམ་དུ་ཟས་གཞན་མི་ཟ་བར་འོ་མ་བསྐོལ་ལ་བཏུང་ངོ༌། །དེ་ནས་སོའི་ཤུལ་དུ་གོང་མའི་
རྫས་བྱུག་ཅིང་སྦྲང་རྩིས་སྟེང་མནན་དེ་ལྟར་ཡང་ཡང་བྱས་ན་ཟླ་བ་གཅིག་ན་སོའུ་སྐྱེའོ། །ལོ་དུས་སོང་ཙ་ན་
རྫས་བྱུགས་ཅིང༌། དེའི་སྟེང་སྦྲང་རྩི་བྱུག དེའི་སྟེང་དུ་ཟར་མའི་མར་བྱུགས་པས་སོ་དང་སོ་སྙིང་མཁྲེགས་ཤིང་
མདོག་དང་ལྡན་པར་འགྱུར་རོ། །མཚན་མོ་འོད་འཕྲོ་ཞིང་གོས་མི་དགོས་པར་བྱེད་ན། སྤྱང་ཚེར་གྱི་རྩེ་ཁྲོག་ཆེན་
གྱི་ཚི་བ་དང༌། ཤུག་རྩི་ཐང་ཚི་རྒྱ་ཚ་ར་ཚ་ཤང་ཚ་དང༌། ཁ་རུ་ཚ་ལྕེ་མྱང་ཚ་མུ་ཚི། དེ་ཆ་མཉམ་པ་རྣམས་ཕྱེ་མར་
བཏགས་ཏེ། སྨྱུང་ཀའམ་བྱ་མོ་ནག་མོའི་སྒོ་ངའི་སེར་པོ་དང་ཚི་བ་ལ་བཏབ་སྟེ། བག་ཟན་གྱིས་དྲིལ་ལ་སླ་ངར་
མར་ནག་ཕུལ་གང་དེ་ལ་ཐིམ་པར་བཙོ། དེ་དང་རྡོ་སོལ་ངར་ལྡན་གྱི་ལྕགས་ཕྱེ་དང༌། སྦྱར་ནས་རས་སམ་གོས་
ཀྱི་ཐོང་ཀ་ལ་བྱུགས་ན། རླུང་ཕྱོགས་སམ་ཕུས་གདབ་ཅིང་མཆིལ་མ་བཏབ་ན། འོད་མེ་བདུན་གྱི་ཚད་ཙམ་དུ་
གསལ་ཞིང་གོས་མི་དགོས་ཏེ་དྲོད་འབར་བར་འགྱུར་རོ། །འཚིགས་པ་ཙམ་བྱུང་ནས་ནུའི་ཆུ་བླུག་གོ །མ་ཤི་བ་
དང་ཤི་བའི་དུས་སུ། གདུང་འབྲུལ་བར་འདོད་ན། མུ་ཏིག་དང་མུ་མེན་ཤེལ་དངུལ་ཆུ་ཟེ་ཚ་ཞོ་རེ་སྦྱར་ཏེ། རྫ་
གསར་བའི་ནང་དུ་ར་དཀར་མོའི་འོ་མ་ཕུལ་གང་དང་བཅས་ཏེ་བླུགས་ལ། ཁ་ལེགས་པར་བཅད་ལ་འབའ་
ཆས་གྲིལ་ཏེ་ཁམ་སས་གྲིལ། ཡང་ན་བའི་གཅི་བས་གྲིལ། དེ་ཐབ་ཁུང་དུ་བཅུག་ལ་སོལ་བ་སྤུངས་ཏེ། སྦུད་པ་
གཉིས་ཀྱིས་རེས་མོས་བུས། ལན་གསུམ་དུ་བསྲེག་ཅིང་བལྟས་པས། རྟགས་ནི་ལྟེང་ལྟེང་མིག་གིས་མི་བཟོད་
ན་ཕེབས་པ་ཡིན་ནོ། །གལ་ཏེ་དེ་ལྟར་མ་བྱུང་ན། སྟར་བུ་སྲན་མ་བདུན་དང་མཉམ་པ་བླུག གོང་ལྟར་བསྲེགས་
པས་གཏན་ལ་ཕེབས་སོ། །དེ་ནས་གོང་མའི་རྫས་དང་རིང་བསྲེལ་ཁྱི་ལུད་མེས་བསྲེགས་པ་གཉིས། སྦྱར་ནས་
རང་གར་འདོད་པར་བྱུགས་པ་དང་མཉམ་པར། དེ་ནས་གདུང་ཡང་དེ་དང་མཉམ་པར་འབྲུལ་ལོ། །གླང་པོ་

ཆེའི་རུས་པའམ་ཐོད་པའམ་རུས་པ་ལ་གོང་མའི་སྐུ་བྲིས་ཏེ། མེས་བསྲེགས་ན་སྐུ་འོང་ངོ་། །ཡང་ན་བསེ་རུའི་
ནང་དང་སྦྱར་ཏེ། སྟག་གི་རྐན་ཕུགས་ཤ་ཆེན་དང་སྦྱར་ནས་བྱུགས་ན་མཆོད་རྟེན་འོང་ངོ༌། །ཡང་ན་ཡོ་གར་
འདུག་པའི་ཆུར་ཚ་བ་དྷ་ཀ་ཏ་ཤའི་རྩ་བ་དང་། ཧ་ཤད་ཕྱེ་མ་རྣམས་དང་སྤོས་དཀར་སྦྱར་ཏེ། ཆོས་འཆད་དུས་ན་
དུད་པ་བཏང་བས་འཇའ་ཚོན་འཁྲུག་ཅིང་འཇུག་པར་འགྱུར་རོ། །ཡང་ན་ཡོ་གི་ཡིས་སྤྲ་མ་འོམ་བུ་སེང་ལྡེང་དང༌།
རྒྱ་ཤུག་ཙན་དན་ལོ་མ་དང་ལན་ཚྭ་བྱ་རྒོད་རྐང་མར་རྣམས་ལེགས་པར་སྦྱར་ནས་རང་གི་ལུས་ལ་བྱུགས་ན།
འགྲོའི་ཚོགས་རྣམས་འདུས་ཤིང་ཕྱག་དང་བསྐོར་བ་བྱེད་པར་འགྱུར་རོ། །ཡོ་གི་སྤྱོད་པ་རྩོམ་པའི་དུས་སུ། ཀུ་
ཀུ་ར་ཙ་མི་ཡོང་བར་བྱེད་ན། སྦྲང་རྒོད་བུ་རམ་འབྲིའི་ཀླད་པ། ཁྱི་སྦྱོར་བ་བྱེད་པའི་དུས་སུ་ཁྱི་མོའི་སྟུ་བཀབ་
ལ་ཕྱིང་བ་སླན་ཏེ། དེ་ལ་ཁྱིའི་ས་བོན་འཛགས་པ་རྣམས་འབྱར་བ་འོང་སྟེ། དེ་བཀོག་ལ་གོང་གི་རྫས་དང་བསྲེས་
ནས་སྔགས་འདི་སྟོང་ཚོ་བཞི་བཟླས་པ་ལུས་ལ་ཅོར་ཅོར་དུ་བསྲེལ་ལོ། །ༀ་ཙ་ཙ་ཙོ་ཙོ། ཁུང་ཁང༌། ཐུས་ཤི་
ཐུས་ཤི ཧ་སེ་ཧ་སེ། ཤད་མ་མ་རིལ་རིལ། ཞེས་བཟླས་ཏེ་ཁྱི་བྱུང་བ་དང༌། རང་གི་རྐང་པའི་འོག་ནས་ས་སྦྱར་
གང་བླངས་ཏེ་ཁྱིའི་ཕྱོགས་སུ་གཏོར་རོ། །དེས་ནི་ཁྱི་ཐམས་ཅད་མཇུག་མ་བསྒྲིལ་ཞིང་འདུག་པར་འགྱུར་རོ། །
རི་ལ་བསྒོམ་ཞིང་ལམ་འགྲུལ་སྐྱེལ་མ་བྱ་བའི་ཕྱིར། ཆོམ་རྐུན་ཇག་པ་འཆིང་བ་ནི། བ་སྤྲུ་བ་རང་འཐག་ལྟེ་ཕྱེ་
ཉུང་དཀར་གསུམ་བསྲེས་ལ། སྔགས་འདི་འབུམ་དུ་བཟླས་སོ། །ཨོཾ་ཨོ་ཏི། ཨི་ཏན་སོད་ཡ། དེ་ནས་དགྲ་བྱུང་བ་
དང་རྫས་གཏོར་ཅིང་སྔགས་འདི་བཟླས་སོ། །ཨཽ་ཨོ་ཏི། ཨི་ཏན་སོད་ཡ། བྱས་པས་འགྲོ་མི་ཤེས་སོ། །ལྕེ་ཡ་ཀི་
ནན། ཨིས་ཀྲོ་ཏ་ཡཱ་དན་སོད། བྱས་པས་སྨྲ་མི་ཤེས་སོ། །ཧ་ཏཱ་ཧ་ཏཱ། མུ་ཡུ་མུ་ཡུ། ངག་ངག་དུ་དུ། ཨིས་སྐྲ་ན་སོད།
བྱས་པས་སྙིང་གི་མི་དྲན་ནོ། །སླར་གསོ་ན། ནི་ཤ་ཀུ་རུ། ཁ་སོ་ཏྲི་ཡ་པ། སེན་མེན་ཡཾ། སུ་ཏྲི་ཡཾ་ཞེས་ཆུ་གཙང་
མ་ལ་བཏབ་ཏེ་ཇག་པ་ལ་གཏོར་ན་གྲོལ་ལོ། །ཡོ་གི་ལ་མཚོན་གྱིས་མི་ཆོད་པར་བྱེད་ན། ཞག་བདུན་སྔགས་
འདི་ལ་རང་ལུས་མེར་བསྒོམས་ལ་བཟླས་སོ། །ཨཱོྃ་རྣོར་སོད། ཆུམ་བཟློག དྲིལ་ནན་མི་སྭཱ་ཧྭ། དགོས་དུས་སུ་
ས་གཙང་མ་ལ་བརྒྱ་རྩ་བརྒྱད་བཟླས་ཏེ། རང་གི་ལུས་ལ་བྱུགས། དགྲའི་མཚོན་གྱི་ཕྱོགས་སུ་གཏོར་ན་མཚོན་
ཁ་འཆིང་ཞིང་ཕིག་པར་མི་འགྱུར་རོ། །
ཡང་ཡོ་གི་དུ་རུ་ཀའི་དམག་དང་མིས་མི་མཐོང་བར་བྱེད་ན། མུན་པ་ནག་པོར་བསྒྲུབས་ཏེ། སྐྱེས་པ་གྲིར་ཤི་
བའི་པགས་པ་ཤ་དང་རོ་བསྲེགས་པའི་སྤུར་ནག་གཉིས་རྩི་བཞིན་ཏུ་བཏགས་ཏེ། རྭ་ནང་དུ་སྔགས་འདིས་ཞག་
ཉི་ཤུ་རྩ་གཅིག་ཏུ་བསྒྲུབ་བོ། །ཨོཾ་ན་མོ་རུ་ཏྲི་ཡ་ན་མོ། ཧི་རི་མི་རི་སྭཱ་ཧྭ། ནམ་དགོས་པའི་དུས་སུ་སྨིན་ཕྲག་ལ་

བྱུགས་ན་སུས་ཀྱང་མི་མཐོང་སྟེ། སླར་ཕར་འཇོམས་ནུས་པར་ཐེ་ཚོམ་མེད་དོ། །འདི་ཀུན་འཇིག་རྟེན་དྲང་དོན་
དུ། །ཞེས་པའི་དོན་ནི། འདི་ཀུན་ཞེས་པ་ཐབས། འཇིག་རྟེན་ཞེས་པ་སོར་བཞག་དང་ཕྱིན་ཅི་ལོག་གཉིས།
དྲང་དོན་དུ་ཞེས་པ་ཡང་དག་པའི་དོན་ལ། སྐལ་བ་ཅན་གྱི་སྤྱོད་ཡུལ་ལོ། །ཞེས་པའི་དོན་ནི། སྐལ་བ་ཞེས་པ་
ཚོགས་བསགས་པའི། ཅན་གྱི་ཞེས་པ་ཚེ་འདི་ལ། སྤྱོད་ཡུལ་ལོ་ཞེས་པ་མཆོག་རང་འདོད་དང་བྲལ་བའི་ཡོ་
གིའི། འདི་ཡི་ཐབས་ནི་སྣ་ཚོགས་པས། །ཞེས་པའི་དོན་ནི། འདི་ཡི་ཞེས་པ་བསྟན་པའི་བུ་གཅིག ཐབས་ནི་
ཞེས་པ་མཆོག་དང་ཐུན་མོང་གཉིས་ཀའི། དེའི་རྫས་ནི་བདུན་ཏེ། བླ་མ་མཚན་ལྡན་དང་ཨེ་ཀ རིག་མ་མཚན་
ལྡན་དང་ངྷུ་ཡི། དེ་བཞིན་གཤེགས་པའི་རིང་བསྲེལ་དང་ཏི༔ སྐྱེ་བ་བདུན་པའི་ཤ་དང་རྟག་ཏུ་ངུ་དང་ཙི་རི།
དུམ་གཅིག་བྷནྡྷུ་བཟང་པོ་དང་བན་ཙ། དྲི་མེད་ཤེལ་སྒོང་དྭངས་པོ་དང་ཚ་ཊུ། བསྟན་པའི་རང་བཙས་སངས་
རྒྱས་སྲས་གཅིག་པོ་དང་ཙེ་ན། དེ་རྣམས་འཛོམ་ན་ནོར་བུ་དབང་གི་རྒྱལ་པོ་ཡིན་པ་དང་ཚ་དྷུ། དམིགས་པ་གང་
འདོད་ལ་གཏད་ཅིང་། གསོལ་བ་བཏབ་པ་དང་གྷ་ད། བསམས་པ་ཡིད་བཞིན་དུ་འགྲུབ་པའི་ཚེ་ཧྭ། ནོར་འདོད་
ན་རིང་བསྲེལ་ཤེལ། སྐྱེ་བདུན་ཤ བསྟན་པའི་བུ་གཅིག་ཐོད་པར་བཞུགས་སུ་གསོལ། དར་སྣ་ལྔས་གྲིལ་ལ་
གང་འདོད་པའི་མཆོད་པ་འབུལ་ཞིང་གསོལ་བ་བཏབ་སྟེ་ཚར་གསུམ་གསུང་བསྒྲགས་ན་མི་འགྲུབ་རེ་ནི་ན་ར་
ཀན། སྣ་ཚོགས་པས་ཞེས་པ་འདི་ལ་བརྟེན་པའི་ལས་ཚོགས་ཐུག་པ་མེད་དོ། །ཁྱད་པར་སེམས་ཅན་གྱི་དོན་དུ་
ཆར་འབེབས་ན་འབྲུག་ཤིང་ནམ་མཁའ་མ་མཐོང་བ་དང་ཆུ་ཤིང་གཉིས་ལས་ཕུར་པ་སོར་བཞི་ལས་མི་ཐུང་བ་
རེ་བྱས་ཏེ། དེ་གཉིས་རས་གཙང་མའི་ཁུག་མར་བཅུག་སྟེ། ཆར་འབེབས་པའི་དུས་སུ་དཀོན་མཆོག་དང་མཁའ་
འགྲོ་དང་ཆོས་སྐྱོང་དང་ཀླུ་གཏོར་རྒྱས་པར་བཏང་སྟེ། ཕུར་པ་གཉིས་ལ་ཐག་པ་བཏགས་ལ་ནམ་མཁའ་མ་
མཐོང་བར་འབྱུང་བ་ཆུའི་ཉི་མ་དྭངས་དུས་སུ། ཆུ་མིག་ཏུ་བཅུག་ནས་གཅིག་གིས་བསྟན་པའི་བུ་གཅིག་རལ་
གྲིའི་ལྕེ་ཡིས་བཀླག་ཅིང༌། གཅིག་གིས་སྦྲུལ་ཤ་བསྲེག་ཅིང་སྔགས་འདི་བཟླས་སོ། །ཧ་རི་ནི་ས་དྷུ་ཀ་ཙ་རི་ཆར་
ཕོབ་ཕོབ། ཁཾ་ཁཾ་ནཱ་ག་ར་ཙ་པན་ཙ་བྷ་རི་ཤ་ཡ་ཕོབ་ཕོབ། ཁཾ་ཁཾ་ཞེས་བཟླས་སོ། །ཆེས་ན་ཕུར་པ་བཏོན་ཏེ་གོང་
གི་རང་ཁུག་ཏུ་སྦས་པས་ཆད་དོ། །གཞན་གྱི་འདོད་ཞེན་མཐའ་དགག་ཕྱིར། །ཞེས་པའི་དོན་ནི། གཞན་གྱི་
ཞེས་པ་ཐེག་པ་ཐུན་མོང་བ། འདོད་ཞེན་ཞེས་པ་ཐུན་མོང་གི་སྒྲུབ་རྟགས་ཀྱི། མཐའ་དགག་ཕྱིར་ཞེས་པ་སངས་
རྒྱས་པའི་སྔོན་དུ། རབ་ཏུ་གསང་བར་བྱུང་བའོ། །ཞེས་པའི་དོན་ནི། རབ་ཏུ་ཞེས་པ་ཐུན་མོང་གི་ཚིག་ཙམ་རླུང་
ཕྱོགས་ཙམ་དུ་ཡང༌། གསང་བར་ཞེས་པ་ལོག་ལྟ་ཅན་ཐེག་པ་ཐུན་མོང་གི་ཆོས་བདག་ཅན་དུ་མ་གཏོགས་པ་

པ་རྣམས་ལ། བྱུང་བའོ་ཞེས་པ་ཡེ་གདོད་མ་ནས་རང་བབས་སུ་ཆོས་ཉིད་ཀྱི་རང་སྒྲར་རོ། །འགྲོ་བའི་དོན་དུ་མོང་
གི་ལས་བསྟན་པའི་ལེའུ་སྟེ་ལྔ་པ་རྫོགས་སོ།། །།ས་མ་ཡ། རྒྱ་རྒྱ་རྒྱ།། །།
༈ ད་ནི་ལེའུ་དྲུག་པ་འགྲོལ་ཏེ། ཁམས་ལ་བསླབ་པའི་ཐབས་ཡོད་པས། །ཞེས་པའི་དོན་ནི། ཁམས་ལ་ཞེས་
པ་མེ་རླུང་ནམ་མཁའི། དེ་དག་ཐམས་ཅད་འདུས་པ་བྱང་སེམས་དཀར་དམར་རོ། །བསླབ་པའི་ཞེས་པ་ཟུང་
འཇུག་ལ། ཐབས་ཡོད་པས་ཞེས་པ་སངས་རྒྱས་བའི། དྲན་རྫོགས་ཕྱག་རྒྱའི་ངང་དུ་སྦྱོར། །ཞེས་པའི་དོན་ནི།
དྲན་རྫོགས་ཞེས་པ་སྐད་ཅིག་ལ། ཕྱག་རྒྱའི་ཞེས་པ་ལས་དམ་ཚིག་ཆོས་ཕྱག་རྒྱ་ཆེན་པོའོ། །ངང་དུ་སྦྱོར་ཞེས་པ་
དབུགས་ལ་སླེབ་ཅིང་བཏགས་པ་ཙམ་གྱིས། དབང་པོའི་ཞེན་པ་བཟློག་པའི་ཕྱིར། །ཞེས་པའི་དོན་ནི། དབང་
ངོའི་ཞེས་པ་སྒོ་ལྔའི། ཞེན་པ་ཞེས་པ་རང་རྒྱུད་པ་སྟེ། བཟློག་པའི་ཕྱིར་ཞེས་པ་རིགས་ལྔ་ཡུམ་ལྔར། ཀརྨ་རཀྵ་
གྷི་ཧང་ཧི། །ཞེས་པའི་དོན་ནི། ཉོན་མོངས་པའི་བདུད་རང་སར་དག་པར་བྱེད་པའི་སྙིང་པོའོ། །ཕུང་པོ་ཞེན་པ་
བཟློག་པའི་ཕྱིར། །ཞེས་པའི་དོན་ནི། ཕུང་པོའི་ཞེན་པ་ཞེས་པ་གཟུགས་ཚོར་བ། འདུ་ཤེས་འདུ་བྱེད་རྣམ་པར་
ཤེས་པའོ། །ཞེན་པ་ཞེས་པ་རང་རྒྱུད་པ་དེ། བཟློག་པའི་ཕྱིར་ཞེས་པ་རིགས་ལྔ་ཡབ་ལྔ། བྷེ་ག་ར་ན་སོ་གད་
གླིང༌། །ཞེས་པའི་དོན་ནི། ཕུང་པོའི་བདུད་རང་སར་གྲོལ་བར་བྱེད་པའི་སྙིང་པོའོ། །ཡུལ་ཀུན་ཞེན་པ་བཟློག་
པའི་ཕྱིར། །ཞེས་པའི་དོན་ནི། ཡུལ་ཀུན་ཞེས་པ་གཟུགས་སྒྲ་དྲི་རོ་རེག་གོ །ཞེན་པ་ཞེས་པ་རང་རྒྱུད་པ་དེ།
བཟློག་པའི་ཕྱིར་ཞེས་པ་ཞིང་ཁམས་སུ། པུ་ཀ་རི་ལ་བྷ་དྷུ་ཏྲི། །ཞེས་པའི་དོན་ནི། ལྟའི་བུའི་བདུད་རང་སར་
གྲོལ་བར་བྱེད་པའི་སྙིང་པོའོ། །སེམས་ཀྱི་དངོས་པོ་སྨྱུར་བའི་ཕྱིར། །ཞེས་པའི་དོན་ནི། སེམས་ཀྱི་ཞེས་པ་མི་
དྲན་དགུ་དྲན་འདི། དངོས་པོ་ཞེས་པ་སྐུ་གསུམ། སྤུར་བའི་ཕྱིར་ཞེས་པ་ཀ་དག་ཏུ། རམ་པ་ཀ་ལ་ས་མི་ཁྱེ། །
ཞེས་པའི་དོན་ནི། འཆི་བདག་གི་བདུད་རང་སར་གྲོལ་བར་བྱེད་པའི་སྙིང་པོའོ། །བྱུང་ཚོར་གནས་སུ་གཅད་
པའི་ཕྱིར། །ཞེས་པའི་དོན་ནི། བྱུང་ཚོར་ཞེས་པ་བདེ་སྡུག་གཉིས། གནས་སུ་ཞེས་པ་གཞི་ལ། གཅད་པའི་ཕྱིར་
ཞེས་པ་དངོས་མེད་དུ། །མ་ཏང་ཕར་ཕེར་རས་མི་ཏི། །ཞེས་པའི་དོན་ནི། ཀུན་གཞི་རང་སར་གྲོལ་བར་བྱེད་
པའི་སྙིང་པོའོ། །འདུས་ཚོགས་སྣང་བ་ངོས་གཟུང་ཕྱིར། །ཞེས་པའི་དོན་ནི། འདུས་ཚོགས་ཞེས་པ་འཁོར་འདས་
ཀྱི་ཆོས་མ་ལུས་པ། སྣང་བ་ཞེས་པ་མངོན་སུམ། ངོས་བཟུང་ཕྱིར་ཞེས་པ་རང་སྣང་དུ། བ་ཌ་རེ་ཎྚ་ས་མིག་རླུང༌། །
ཞེས་པའི་དོན་ནི། རང་སྣང་རང་སར་གྲོལ་བར་བྱེད་པའི་སྙིང་པོའོ། །རིག་པ་བཙོན་རར་གཞུག་པའི་ཕྱིར།
ཞེས་པའི་དོན་ནི། རིག་པ་ཞེས་པ་མཚན་ཉིད་འཛིན་པའི་རིག་པ་མི་དྲན་དགུ་དྲན་འདི། བཙོན་རར་ཞེས་པ་

གཞི་འཛིན་པའི་རིག་པ་རྡོ་རྗེ་ལུ་གུ་རྒྱུད། གཞུག་པའི་ཕྱིར་ཞེས་པ་ཟབ་པའི་གནད་ལ་བརྟེན་ནས། ཨ་ཀེ་ར་ན་
བྷ་ཙེག་ཤ །ཞེས་པའི་དོན་ནི། ཕྱིར་མི་ལྡོག་པར་བྱེད་པའི་སྙིང་པོའོ། །འཁྲུལ་པའི་རང་རྒྱུད་ཁུངས་བཅད་ཕྱིར། །
ཞེས་པའི་དོན་ནི། འཁྲུལ་པའི་ཞེས་པ་ཁམས་གསུམ་གྱི་སེམས་ཅན། རང་རྒྱུད་ཅེས་པ་དངོས་པོར་འཛིན་པ།
ཁུངས་གཅད་ཕྱིར་ཞེས་པ་ངོ་བོ་རང་བཞིན་ཐུགས་རྗེ་གསུམ། ཡ་རི་མུ་ཊ་ས་གྷུ་ལེ། །ཞེས་པའི་དོན་ནི། ཁམས་
གསུམ་རང་སར་གྲོལ་བར་བྱེད་པའི་སྙིང་པོའོ། །རིགས་དྲུག་རིམ་གྱིས་བསྒྲལ་བའི་ཕྱིར། །ཞེས་པའི་དོན་ནི།
རིགས་དྲུག་ཅེས་པ་འགྲོ་བ། རིམ་གྱིས་ཞེས་པ་གོང་ནས་གོང་སྟེ། སྡིག་ཅན་ཉན་ཐོས་རྣམས་དང་མཉམ་པས་
མངོན་ནོ། །བསྒྲལ་བའི་ཕྱིར་ཞེས་པ་འཁོར་བ་ལས། ཡ་སིང་ར་རླུང་པ་ལ་ཡ། །ཞེས་པའི་དོན་ནི། རིགས་དྲུག་
རང་སར་གྲོལ་བར་བྱེད་པའི་སྙིང་པོའོ། །འཁོར་བ་དོང་ནས་གདོན་པའི་ཕྱིར། །ཞེས་པའི་དོན་ནི། འཁོར་བ་
ཞེས་པ་ངན་སོང་གསུམ་དང༌། དོང་ནས་ཞེས་པ་ཞེ་འཇིགས་ཤིང་གཏིང་རིང་འཐོན་དུས་མེད་པའོ། །གདོན་
པའི་ཕྱིར་ཞེས་པ་བྱིན་བརླབས་རང་བབས་འདིས། མ་མ་ཀོ་ལིང་ས་མཱ་ཏ། །ཞེས་པའི་དོན་ནི། ངན་སོང་དོང་
ནས་སྤྲུག་པར་བྱེད་པའི་སྙིང་པོའོ། །མི་ཤི་བའི་དུས་སུ་ཡང་རིགས་དྲུག་གི་དཀྱིལ་འཁོར་བཞེངས་ཏེ། སྙིང་པོ་
འདི་ཛབ་ཏུ་བགྲང་ཞིང༌། ཞག་དྲུག་ལ་ཚེ་འདས་དམིགས་པས་རིམ་པ་བཞིན་རིགས་དྲུག་ལ་དྲངས་ཏེ། བདུན་
པ་ལ་འོད་གསལ་གྱི་དཀྱིལ་འཁོར་ཐིག་ལེ་ཆེན་པོ་ལྟར་བཞེངས་ཏེ། རྫོགས་པ་རང་བྱུང་གི་ལམ་བསྟེན་པའི་
ཚིག་རྣམས་ཀྱིས་ངོ་སྤྲད་པས། ནམ་མཁའ་ལ་འཇའི་ཚོགས་འཁྲུགས་ཤིང་ཚེ་འདས་གྲོལ་བ་ལ་ཐེ་ཚོམ་མེད་དོ། །
ཆོས་ཅན་ཐུར་དུ་གཞུག་པའི་ཕྱིར། །ཞེས་པའི་དོན་ནི། ཆོས་ཅན་ཞེས་པ་སྤྱི། ཐུར་དུ་ཞེས་པ་དོན་འགྱུར་བ་མེད་
པའི། གཞུག་པའི་ཕྱིར་ཞེས་པ་ཐིག་ལེ་ཉག་གཅིག་ལ། གྷ་རིང་ཡཾ་པ་རི་མཾ་ཏི། །ཞེས་པའི་དོན་ནི། ཡང་དག་
དོན་ལ་སྐྱེལ་བར་བྱེད་པའི་སྙིང་པོའོ། །རོལ་པའི་བྱུང་ཁུངས་སྤུར་བའི་ཕྱིར། །ཞེས་པའི་དོན་ནི། རོལ་པའི་
ཞེས་པ་ཆོས་ཉིད་ཀྱི། བྱུང་ཁུངས་ཞེས་པ་དང་པོའོ། །སྨྱུར་བའི་ཕྱིར་ཞེས་པ་ནམ་མཁའ་ལ་མངོན་སུམ་དུ། བུ་
ག་སིང་ཧ་ཕ་གྷ་ལ། །ཞེས་པའི་དོན་ནི། རང་ཤར་རང་གྲོལ་བར་བྱེད་པའི་སྙིང་པོའོ། །ཞེན་པའི་འཕྲེང་ཐག་
གཅད་པའི་ཕྱིར། །ཞེས་པའི་དོན་ནི། ཞེན་པའི་ཞེས་པ་འཁོར་བ་ལས། འཕྲེང་ཐག་ཅེས་པ་འཛིན་པའི། གཅད་
པའི་ཕྱིར་ཞེས་པ་ཡུལ་རིག་སྣང་དུ། ར་མི་སི་པི་ཁེ་ཏ་པ། །ཅེས་པའི་དོན་ནི། ཞེན་ཡུལ་དབྱིངས་སུ་གྲོལ་བར་
བྱེད་པའི་སྙིང་པོའོ། །ལུག་རྒྱུད་ཨར་ལ་གཏད་པའི་ཕྱིར། །ཞེས་པའི་དོན་ནི། ལུག་རྒྱུད་ཅེས་པ་ཟུང་འཇུག་
གཉིས་མེད་དུ་འབྲེལ་ཆགས་པའི། ཨར་ལ་ཞེས་པ་ཡོལ་སྒྲིབ་མེད་པར། གཏད་པའི་ཕྱིར་ཞེས་པ་ཉམས་ལེན་

གྱིས། བི་ཁུ་མ་ལ་པ་ཏཾ་ཀི །ཞེས་པའི་དོན་ནི། ཉམས་གོང་ནས་གོང་དུ་འཕེལ་ཞིང་གྲོལ་བར་བྱེད་པའི་སྙིང་
པོའོ། །ལྷའི་ཕྱག་རྒྱ་ལྟ་བའི་ཕྱིར། །ཞེས་པའི་དོན་ནི། ལྷའི་ཞེས་པ་རིག་སྐུ་རིགས་ལྔའི། ཕྱག་རྒྱ་ཞེས་པ་བཅུ།
ལྟ་བའི་ཕྱིར་ཞེས་པ་མཐོང་བྱེད་ཀྱི་རིག་པས། ས་མཱ་ཉི་བ་དྷེ་ར་པ། །ཞེས་པའི་དོན་ནི། རིག་པ་ཚད་ལ་ཕེབས་
ཤིང་ཞིང་ཁམས་ཤེས་བྱེད་ཀྱི་རིག་པར་གྲོལ་བར་བྱེད་པའི་སྙིང་པོའོ། །ལྟ་སྒོམ་ལོག་པ་དག་བྱའི་ཕྱིར། །ཞེས་
པའི་དོན་ནི། ལྟ་སྒོམ་ཞེས་པ་མཚན་ཉིད་འཛིན་པའི་རིག་པ་རིག་སྟོང་ཟུང་འཇུག་གི ལོག་པ་ཞེས་པ་དང༌།
དག་བྱའི་ཕྱིར་ཞེས་པ་ཡེ་བསྲུང་ཆེན་པོའི་དམ་ཚིག་གིས། བཛྲ་སྭ་ཏྭ་ཌི་ཎྷོ་མེ། །ཞེས་པའི་དོན་ནི། རྡོ་རྗེ་སེམས་
དཔའི་རིག་པ་ལ་རང་རྫོགས་སུ་གྲོལ་བར་བྱེད་པའི་སྙིང་པོའོ། །ས་ལམ་དུས་གཅིག་གཅད་པའི་ཕྱིར། །ཞེས་
པའི་དོན་ནི། ས་ལམ་ཞེས་པ་ཐེག་པ་དགུའི། དུས་གཅིག་ཅེས་པ་དོན་མཐོང་བའི། གཅད་པའི་ཕྱིར་ཞེས་པ་
མངོན་སུམ་དུ། གྷེ་བ་སུ་གྷར་རྣ་མ་ཡཻ། །ཞེས་པའི་དོན་ནི། ས་ལམ་ཆིག་རྫོགས་གྲོལ་བར་བྱེད་པའི་སྙིང་པོའོ། །
ཡིད་དཔྱོད་ལྟ་བ་ཁུངས་གཅད་ཕྱིར། །ཞེས་པའི་དོན་ནི། ཡིད་དཔྱོད་ཅེས་པ་དོན་མ་རྟོགས་པའི། ལྟ་བ་ཞེས་པ་
རང་བཞིན་གྱི། ཁུངས་གཅད་ཕྱིར་ཞེས་པ་རིག་པའི་རྡོ་རྗེ་ལུ་གུ་རྒྱུད་དུ། དྷརྨ་པ་ཏི་ས་གྷུ་ལི། །ཞེས་པའི་དོན་ནི།
གོལ་ས་ཐམས་ཅད་རང་ཐོག་ཏུ་གྲོལ་བར་བྱེད་པའི་སྙིང་པོའོ། །སྐུ་གསུམ་ལམ་དུ་བླང་བའི་ཕྱིར། །ཞེས་པའི་
དོན་ནི། སྐུ་གསུམ་ཞེས་པ་ཆོས་སྐུ་ལོངས་སྐུ་སྤྲུལ་སྐུའོ། །ལམ་དུ་ཞེས་པ་ལྟ་སྒོམ་སྤྱོད་པའི་དུས་སུ། བླང་བའི་
ཕྱིར་ཞེས་པ་རིག་པ་མངོན་སུམ་དུ། ར་སྨི་ས་མཱ་ཁ་རྒད་ཚེ། །ཞེས་པའི་དོན་ནི། སྐུ་གསུམ་ལམ་དུ་ཆོད་ཅིང་འཛིན་
པ་རང་སར་གྲོལ་བར་བྱེད་པའི་སྙིང་པོའོ། །སྣང་བ་དངོས་སུ་བླང་བའི་ཕྱིར། །ཞེས་པའི་དོན་ནི། སྣང་བ་ཞེས་
པ་ཆོས་ཉིད་མངོན་སུམ་གྱི། དངོས་སུ་ཞེས་པ་ཡིད་དཔྱོད་མ་ཡིན་པར། བླང་བའི་ཕྱིར་ཞེས་པ་རང་སྣང་ལྷུན་
གྲུབ་ཏུ། རུ་པ་ས་མི་མི་ཏ་ལཾ། །ཞེས་པའི་དོན་ནི། ཅེར་གྲོལ་དུས་མཉམ་ལ་གྲོལ་བར་བྱེད་པའི་སྙིང་པོའོ། །སྒྲ་
ཡི་ཞེན་པ་མཐའ་གཅད་ཕྱིར། །ཞེས་པའི་དོན་ནི། སྒྲ་ཡི་ཞེས་པ་འབྱུང་བཞིའམ། །ཞེན་པ་ཞེས་པ་རང་རྒྱུད་དུ།
མཐའ་བཅད་ཕྱིར་ཞེས་པ་བརྗོད་དུ་མེད་པར། ང་ཏིག་པ་ཡཾ་ཀ་ལི་ས། །ཞེས་པའི་དོན་ནི། བརྗོད་མེད་ཚིག་
འདས་སུ་གྲོལ་བར་བྱེད་པའི་སྙིང་པོའོ། །བསམ་གཏན་ཆེན་པོའི་ས་གནོན་ཕྱིར། །ཞེས་པའི་དོན་ནི། བསམ་
གཏན་ཞེས་པ་ངོ་བོ་རང་བཞིན་ཐུགས་རྗེ་གསུམ་ལ། ཆེན་པོའི་ཞེས་པ་གོང་ན་མེད་པའི། ས་ནོན་ཕྱིར་ཞེས་པ་
བཅུ་དྲུག་རྫོགས་ཆེན་རང་བཞིན་གྱི། ག་ཚ་པ་ལ་ས་ཨི་ཊཾ། །ཞེས་པའི་དོན་ནི། ས་ལམ་ཆིག་ཆོད་ལ་གྲོལ་བར་
བྱེད་པའི་སྙིང་པོའོ། །འཕྲིན་ལས་མཐའ་རུ་དབྱུང་བའི་ཕྱིར། །ཞེས་པའི་དོན་ནི། འཕྲིན་ལས་ཞེས་པ་སངས་

རྒྱས་ཀྱི། མཐའ་རུ་ཞེས་པ་ཚེ་འདིའི་མཐའ་དབུགས་ཆད་པ་དང༌། དབྱུང་བའི་ཕྱིར་ཞེས་པ་རྩོལ་མེད་ལྷུན་གྲུབ་
ཏུ། ཀརྨ་ཨེ་ཀ་ཨ་ནུ་ས། །ཞེས་པའི་དོན་ནི། ངོ་བོ་རང་བཞིན་ཐུགས་རྗེ་གསུམ་གྱི་མཛད་པར་གྲོལ་བའི་སྙིང་
པོའོ། །སངས་རྒྱས་མངོན་ཞེན་བཟློག་པའི་ཕྱིར། །ཞེས་པའི་དོན་ནི། སངས་རྒྱས་ཞེས་པ་འཁྲུལ་པ་སངས་པའི་
བར་བ། ཡེ་ཤེས་རྒྱས་པའི་རང་སྣང་བ། མངོན་ཞེན་ཞེས་པ་ཐེག་པ་ཐུན་མོང་བས་རང་བྱུང་དུ་མ་ཤེས་ཏེ། ཡིད་
བསྒོམ་བག་ཆགས་ཀྱིས་ཐོབ་པར་འདོད་པ་ལ། བཟློག་པའི་ཕྱིར་ཞེས་པ་སྐུ་གསུམ་རང་སྣང་རང་བྱུང་དུ། སང་
ཀྲི་མ་མ་ཀརྨ་ཏ། །ཅེས་པའི་དོན་ནི། སྐུ་གསུམ་ཀ་དག་ཏུ་གྲོལ་བར་བྱེད་པའི་སྙིང་པོའོ། །རྒྱལ་སྲས་རྣམས་ཀྱི་
གནས་བཙལ་ཕྱིར། །ཞེས་པའི་དོན་ནི། རྒྱལ་སྲས་ཞེས་པ་ཡང་དག་པར་རྫོགས་པའི་སངས་རྒྱས་ཀྱི་རིགས་
འཛིན་པ། རྣམས་ཀྱི་ཞེས་པ་ཟག་བཅས་མི་སྣང་བར་ཕུང་པོ་ལྷག་མེད་དུ་གཤེགས་པ། གནས་བཙལ་ཕྱིར་ཞེས་
པ་ངོ་བོ་སྐྱེ་བ་མེད་པའི་གནས་ངོས་གཟུང་དང་བྲལ། རང་བཞིན་འགྲིབ་པ་གནས་ཕྱི་ནང་དང་བྲལ། ཐུགས་རྗེ་
འགག་པ་མེད་པའི་གནས་ཉེ་རིང་དང་བྲལ་བ། དེ་གསུམ་ལ་འཛིན་པ་མེད་པའི་གནས་ཀ་ནས་དག་པ་སེམས་
ཅན་རྣམས་ཀྱི། ང་ལ་ཁེ་པ་ཀི་ལི་ས། །ཞེས་པའི་དོན་ནི། འདི་ཉིད་བཏགས་ཞིང་དབུགས་ལ་སླེབ་ཚད་གྲོལ་
བར་བྱེད་པའི་སྙིང་པོའོ། །འདི་ཀུན་རང་ཤུགས་ཚིག་ཏུ་བྱུང༌། །ཞེས་པའི་དོན་ནི། འདི་ཀུན་ཞེས་པ་གཉིས་སུ་
མེད་པའི་དགོངས་པ། རང་ཤུགས་ཞེས་པ་སྟོང་རིག་མ་འགགས་པའི། ཚིག་ཏུ་བྱུང་ཞེས་པ་སེམས་ཅན་གྲོལ་
བར་བྱེད་པའི་སྙིང་པོའོ། །ཞེས་པ་ཀུན་བཟང་ཡབ་ཡུམ་གཉིས་སུ་མེད་པའི་དགོངས་པ། རེ་རེས་གྲོལ་བར་
བྱེད་པའི་ཆོས་ཉིད་ཀྱི་རང་སྒྲ་ཐིག་ལེ་ཉི་ཤུ་རྩ་ལྔ་པའོ། །ཨཱོྃ་ལུས་གྲོལ་བར་བྱེད་པའི་སྙིང་པོའོ། །ཨཱཿཨཱངག་གྲོལ་
བར་བྱེད་པའི་སྙིང་པོའོ། །ཧཱུཾ་ཡིད་གྲོལ་བར་བྱེད་པའི་སྙིང་པོའོ། །ལྔ་ལྡན་རྡོ་རྗེའི་ལྟེ་བ་ཐིག་ལེ་མཐིང་ཀ་ལ་
བྲིའོ། །ཡབ་ཀུན་ཏུ་བཟང་པོའི་དགོངས་པ་ནི། ཨེ་མ་ཀི་རཱི་ཀི་རཱི། མས་དྷ་བྷ་ལ་བཱ་ལི། ས་མི་ཏ་སུ་རུ་སུ་རུ།
ཀུན་དྷ་ལི་མ་སུ་མ་སུ། ཨེ་ཀ་ར་སུ་ལི་བྷས་ཏ་ཡེ། ཙ་ཀི་ར་བྷ་ལི་ཏ་ལྕེ་ཡེ། ས་མུན་ཏ་ཙ་ཡེ་སུ་གྷ་ཡེ། བྷི་ཏི་ལ་
ས་ན་བྷྱ་གྷུ་ལི་ཡེ། ས་ཀ་རི་དྷུ་ཀ་ནི། མ་ཏ་རི་བྷེ་ཏ་ན། པ་ར་ལི་ཧི་ས་ན། མ་ཁར་ཏེ་ཀེ་ལ་ན་སཾ། སམ་བྷུ་ར་ཏ་
མེ་ཀ་ཙ་ར་ཏཾ་པ། ཨུ་རྒྱ་གྷ་ཏ་ར་ཨེ་པ་ཤན། ན་ར་བྷི་ཧི་ས་གྷུ་ཏི་ས་ཡཱ། གྷུ་ར་གྷུ་ར་ཕ་ག་ཁ་ར་ན་ལཾ། ན་ར་ན་རྭ་
ཨི་ཐ་ར་ས་ཌ་ལཾ། སིར་ན་སིར་ན་བྷེ་ས་བྷེ་ས་རས་པ་ལ། བྷུདྡྷ་བྷུདྡྷ་བུད་ཚི་ཥ་ས་ཀྱི་ལཾ། ས་སྭ། རི་རི། ལ་ཁྭ།
ཨི་ཨཱི། མ་མཱ། རི་རཱི། ལ་ཏ་ཨ། གཞི་འཛིན་པའི་རིག་པ་རྡོ་རྗེ་ལུ་གུ་རྒྱུད་དུ་གྲོལ་བར་བྱེད་པའི་སྙིང་པོའོ། །
ཚིག་བར་ཉི་ཤུ་རྩ་དྲུག་པའོ། །ཡུམ་ཀུན་ཏུ་བཟང་མོའི་དགོངས་པ་ནི། སྨས་ཏ་བྷ་ས་ལི། ས་མི་ཏ་སུ་རུ་སུ་རུ།

ཀུན་དྷ་ལི་མ་སུ། ཨི་ཀི་རི་ལི་བྷི་ཏ་ཡེ། ཙ་ཀ་བྷུ་ལི་ཏ་ལྕེ་ཡེ། ས་མུན་ཏ་ཙརྱ་སུ་གྷ་ཡཱི། བྷི་ཏི་སན་བྷ་ན་གྷུ་ཡཱ།
ཀི་རི་དྷ་ཀི་ན། དྷ་ཀ་མེ་ཧྭ་བྷོ་རེ། ཏ་ན་བ་ར་བ་ལི་དྷི། ས་ན་ཁར་ཏ་ཀི་ལན། སཾ་བྷུ་དྷ་ར་ཏ། ཨེ་ཀ་ཙ་ར་ས་བྷས་
ཏཾ། ཏ་པ་སུརྱ་གྷ་ཏ་ར་ཨ། མ་ན་པ་ར་བྷི་ཧོ། ཏིང་གྷུ་ར་ལ། མ་སྨིན་པ་གྷུ་ཏི་ལ། ཏ་ཡ་གྷུ་ར་གྷུ་ར། རླངས་ག་ཁ་
བར་ན་ལཾ། ན་ར་ནཱ་རཱ་ལཾ། ཨེ་ཐ་ར་པ་ཊ་ལཾ། སིན་སིན་བྷེ་ས་རས་པ་ལམ། ས་ཀི་ལཾ། ས་སཱ། རི་རཱི། ལི་ལཱི།
ཨི་ཨཱི། མ་མཱ། ར་རཱ། མཚན་ཉིད་འཛིན་པའི་རིག་པ་འགྱུ་སྟོང་ཅི་མེད་དུ་གྲོལ་བར་བྱེད་པའི་སྙིང་པོ་ཚིག་བར་
ཉི་ཤུ་རྩ་དགུ་པ་དང༌། གཉིས་ཐིག་ལེའི་དབྱིངས་ལ་བྲིའོ། །ལོངས་སྐུ་ཞི་ཁྲོའི་དགོངས་པ། འ་ཨ་ཤ་ས་མ་ཧ།
རིགས་དྲུག་ཀློང་དུ་གྲོལ་བར་བྱེད་པའི་སྙིང་པོ་ཐིག་ལེ་དྲུག་པའོ། །སྤྲུལ་སྐུ་འགགས་པ་མེད་པའི་དགོངས་པ།
ཨ་ཨཱ། ཨི་ཨཱི ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཱཿ སྐྱེ་བ་མེད་པར་གྲོལ་བར་བྱེད་པའི་སྙིང་པོ་ཚིག་
བར་བརྒྱད་པའོ། །ཀ་ཁ་ག་གྷ་ང༌། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ།
ཤ་ཥ་ས་ཧ། ཀྵ། འགག་པ་མེད་པར་གྲོལ་བར་བྱེད་པའི་སྙིང་པོ་ཚིག་བར་བརྒྱད་པའོ། །བསྟན་པ་ཐམས་
ཅད་མི་འགྱུར་བའི་དགོངས་པ། ཡེ་དྷརྨཱ་ཧེ་ཏུ་པྲ་བྷཱ་བ། ཧེ་ཏུན་ཏེ། ཥཱནྟ་ཐཱ་ག་ཏོ་ཧྱ་བ་དཏ། ཏེ་ཥཱཉྩ་ཡོ་ནི་རོ་དྷ་ཨེ་བཾ་བཱ་
དཱི་མ་ཧཱ་ཤྲ་མ་ཎ་ཡེ་སྭཱ་ཧྭ། གནས་པ་རྒྱུན་དུ་གྲོལ་བར་བྱེད་པའི་སྙིང་པོ་ཚིག་བར་བཅུ་གཉིས་པའོ། །དེ་ལྟར་
འཇའ་ཚོན་ལྷ་སྐུ་རིང་བསྲེལ་གྱི་སྙིང་པོ་མི་འདྲ་བ་བརྒྱད་པོ་ལ་འཕྲིན་ལས་མཐའ་རྒྱས་ཤིང་ཤམ་བུ་ནི་ནད་དང་
གདོན་དང་འཇིགས་པ་བརྒྱད་དང༌། སྒྲིབ་པ་ཐམས་ཅད་རིག་པར་ཞི་བ་ཤཱན་ཏིཾ་ཀུ་རུ་ཡེ་སྭཱ་ཧཱ། ཚེ་དང་བསོད་
ནམས་དང་ཞིང་ཁམས་ཐམས་ཅད་རིག་པར་རྒྱས་པར་གྱུར་ཅིག་པུཎྚི་ཀུ་རུ་ཡེ་སྭཱ་ཧཱ། དགྲ་བགེགས་དང་སངས་
རྒྱས་དང་ཆོས་དང༌། དགེ་འདུན་དང༌་འཁོར་འདས་རིག་པའི་དབང་དུ་སྡུས་ཤིག་པ་ཤཾ་ཀུ་རུ་ཡེ་སྭཱ་ཧཱ། དུག་ལྔ་
དུག་གསུམ་རིག་པའི་ངང་དུ་མཱ་ར་ཡ་སོད་སོད་སྭཱ་ཧཱ། ཞེས་པ་དང་ཡེ་ཤེས་རྣམ་པ་ལྔས་བསྐོར་བ་ནི་གཞི་མི་
འགྱུར་བའི་ཐིག་ལེ་ཆེན་པོའོ། །ཞེས་བཏགས་པས་གྲོལ་བའི་སྙིང་པོ་བསྟན་པའི་ལེའུ་སྟེ་དྲུག་པ་རྫོགས་སོ།། །།
༈ད་ནི་ལེའུ་བདུན་པ་འགྲོལ་ཏེ། ཨེ་མ་ཧོ་ཞེས་པའི་དོན་ནི། ཨེ་ཞེས་པ་ཆོས་སྐུ་འདུས་མ་བྱས་པའོ། །མ་ཞེས་
པ་ལོངས་སྐུ་འདུས་མ་བྱས་པའོ། །ཧོ་ཞེས་པ་སྤྲུལ་སྐུ་འདུས་མ་བྱས་པའོ། །དེ་ལྟར་འདུས་མ་བྱས་ཀྱི་རང་སྒྲ་
འདུས་མ་བྱས་པས་ངོ་མཚར་ཆེའོ། །བཅོམ་པ་དང་ནི་ལྡན་པ་དང་། །ཞེས་པའི་དོན་ནི། བཅོམ་པ་ཞེས་པ་མ་
རིག་པ། དང་ནི་ཞེས་པ་དུག་ལྔ་དུག་གསུམ། ལྡན་པ་དང་ཞེས་པ་སྐུ་གསུམ་ཡེ་ཤེས་ལྔ་དང་། འདས་པ་ཡང་

དག་ལམ་ཡིན་ནོ། །ཞེས་པའི་དོན་ནི། འདས་པ་ཞེས་པ་མ་རིག་པ་ལས། ཡང་དག་ཅེས་པ་རིག་པ། ལམ་ཡིན་
ནོ་ཞེས་པ་ཀ་དག་གི འདི་ཚིག་ལམ་མིན་གདམས་པ་ཡིན། །ཞེས་པའི་དོན་ནི། འདི་ཚིག་ཅེས་པ་སངས་རྒྱས་
གཅིག་པའོ། །ལམ་མིན་ཞེས་པ་ད་བསྒྲུབ་དགོས་པ་ལྟ་བུ་མིན་པས་སོ། །གདམས་པ་ཡིན་ཞེས་པ་གསུང་འདུས་
མ་བྱས་ཕྲད་པས་ཆོག་པའི། བསྟན་ཅིང་བཤད་མེད་བརྗོད་མ་ཡིན། །ཞེས་པའི་དོན་ནི། བསྟན་ཅིང་ཞེས་པ་
དངོས་པོར། བཤད་མེད་ཅེས་པ་འཁོར་ལ། བརྗོད་མ་ཡིན་ཞེས་པ་སྟོན་པ་གང་གིས་ཀྱང་། གདམས་པ་མ་ཡིན་
བྱིན་རླབས་ཡིན། །ཞེས་པའི་དོན་ནི། གདམས་པ་ཞེས་པ་སངས་རྒྱས་ཀྱིས་གསུངས་པའི། མ་ཡིན་ཞེས་པ་དང་
པོ་ནས། བྱིན་རླབས་ཡིན་ཞེས་པ་འདུས་མ་བྱས་པ་ངོ་བོ་རང་བཞིན་ཐུགས་རྗེ་གསུམ་གྱི། བྲིས་ཤིང་བཀོད་
མེད་རང་བྱུང་ཡིན། །ཞེས་པའི་དོན་ནི། བྲིས་ཤིང་ཞེས་པ་ཡི་གེ་རིས་སུ། བཀོད་མེད་ཅེས་པ་གང་ཟག་གིས།
རང་བྱུང་ཡིན་ཞེས་པ་སངས་རྒྱས་སྒམ་པོས་མ་མཛད། སེམས་ཅན་སྒྲིན་པོས་མ་བཅོས་ཏེ་བྱས་པ་མེད་པའི།
གནས་དང་དུས་མེད་སྔོན་ཐོག་ཡིན། །ཞེས་པའི་དོན་ནི། གནས་དང་ཞེས་པ་གོང་དུ། དུས་མེད་ཅེས་པ་འདས་
མ་འོངས་ད་ལྟ་གསུམ། སྔོན་ཐོག་ཡིན་ཞེས་པ་དྲན་པ་ཀུན་གྱི། ཆོས་མིན་སྙིང་པོ་ཐུགས་གསང་ཡིན། །ཞེས་
པའི་དོན་ནི། ཆོས་མིན་ཞེས་པ་སྟོན་པས་གསུངས་པའི། སྙིང་པོ་ཞེས་པ་བསྟན་པ་ཐམས་ཅད་ཀྱི། ཐུགས་གསང་
ཡིན་ཞེས་པ་དུས་གསུམ་གྱི་སངས་རྒྱས་ཐམས་ཅད་ཀྱི། སུས་ཀྱང་ཉན་མེད་རང་ཤར་ཡིན། །ཞེས་པའི་དོན་ནི།
སུས་ཀྱང་ཞེས་པ་ཕྱག་ན་རྡོ་རྗེ་ལ་སོགས་པའི། ཉན་མེད་ཅེས་པ་རྣ་བའི་དབང་པོས། རང་ཤར་ཡིན་ཞེས་པ་
ཐིག་ལེ་ཉག་གཅིག་ཏུ། ཐོས་པ་མེད་ཅིང་རང་བསྒྲགས་ཡིན། །ཞེས་པའི་དོན་ནི། ཐོས་པ་ཞེས་པ་རྣ་བའི་དབང་
པོས། མེད་ཅིང་ཞེས་པ་འབྱུང་བཞི་རང་སྡེབ་ཀྱི་སྒྲ། རང་བསྒྲགས་ཡིན་ཞེས་པ་སྒྲ་འདུས་མ་བྱས་ཆོས་ཉིད་མངོན་
སུམ་མོ། །བྱས་པས་འདི་ཀུན་མ་ཡིན་ཚིག །ཅེས་པའི་དོན་ནི། བྱས་པས་ཞེས་པ་ཡིད་དཔྱོད་ཚིག་གིས་བཤད་
མི་ཤེས་སོ། །འདི་ཀུན་ཞེས་པ་བསྟན་པ་ཐམས་ཅད་ཀྱི་བུ་གཅིག་པོའི་ཚིག མ་ཡིན་ཚིག་ཅེས་པ་འདུས་མ་བྱས།
འདི་ཡོད་འགྲོ་བ་སངས་རྒྱས་ཡིན། །ཞེས་པའི་དོན་ནི། འདི་ཡོད་ཅེས་པ་ཆོས་ཉིད་ཀྱི་རང་སྒྲ། འདུས་མ་བྱས་
སངས་རྒྱས་སྲས་གཅིག་པོ། འགྲོ་བ་ཞེས་པ་དབུགས་ཅན། སངས་རྒྱས་ཡིན་ཞེས་པ་མ་བྲལ་གོང་རེག་པས་
གྲོལ་བ། བ་མོ་ལ་ཉི་མ་ཕོག་པ་ལྟ་བུས། ཕ་རོལ་མཐོང་བའི་གསང་ཆེན་ལམ། །ཞེས་པའི་དོན་ནི། ཕ་རོལ་
ཞེས་པ་འཁྲུལ་སྣང་རང་འགགས་ལ་ས་རྡོ་རི་བྲག་རྩི་ཤིང་ནགས་ཚལ་སྐྱེ་ཤི་བོར་ལེན་འདིས། མཐོང་བའི་ཞེས་
པ་སྐུ་གསུམ་ཡེ་རྫོགས་ཡེ་ཤེས་ལྔ་ལྡན་གྱི་སྣང་བ། གསང་ཆེན་ལམ་ཞེས་པ་མ་བསྒོམས་རྒྱུད་བཏགས་པའི་

བྱིན་རླབས་ཀྱིས་ཡོན་ཏན་རང་བབས་སུ་བྱུང་བ་ནམ་ཟླ་དྲོས་པ་ལྟ་བུའོ། །སེམས་ཡོད་མ་ཡིན་སྤྲུལ་པ་ཡིན། །
ཞེས་པའི་དོན་ནི། སེམས་ཡོད་ཅེས་པས་ཟིན་མེད་པའི་འགྲོ་བ། ཡོད་པ་ལ་མེད་པར་སེམས། མེད་པ་ལ་ཡོད་
པར་སེམས་འདུས་བྱས་འཇིགས་པའི་ཆོས་ཅན། མ་ཡིན་ཞེས་པ་རྒྱུད་འདི་ཡོད་པའི་སྐལ་བ་ཅན་ཏེ། སྤྲུལ་པ་
ཡིན་ཞེས་པ་འདུས་མ་བྱས་ཀུན་བཟང་ཡབ་ཡུམ་གྱི། འཁོར་བའི་སྤྱི་མདུད་གྲོལ་བའོ། །ཞེས་པའི་དོན་ནི།
འཁོར་བའི་ཞེས་པ་ཁམས་གསུམ་དུ། སྤྱི་མདུད་ཅེས་པ་གཟུང་འཛིན་གཉིས། གྲོལ་བའོ་ཞེས་པ་རྒྱུད་འདིས་
དབུགས་ལ་སླེབ་པ་ཙམ་གྱིས་མུན་ཁུང་དུ་མར་མེ་བཏེག་པའམ་མཁའ་ལ་ཉི་མ་ཤར་བ་ལྟར། ཤེས་བྱ་མ་ཡིན་
ལམ་སྣ་ཐག །ཅེས་པའི་དོན་ནི། ཤེས་བྱ་ཞེས་པ་ཡིད་དཔྱོད་ཀྱི། མ་ཡིན་ཞེས་པ་རྒྱུད་འདི། ལམ་སྣ་ཐག་ཅེས་
པ་རྒྱུད་འདི་དང་ཕྲད་པ་དང་ལམ་བསྒྲོད་པ་དུས་མཉམ་པས་སོ། །སྟོང་པ་མ་ཡིན་མངོན་སུམ་ཡུལ། །ཞེས་པའི་
དོན་ནི། སྟོང་པ་ཞེས་པ་ཅང་མེད་ཆད་ལྟ། །མ་ཡིན་ཞེས་པ་རྒྱུད་འདི། མངོན་སུམ་ཡུལ་ཞེས་པ་སྐུ་གསུམ་ཡིད་
དཔྱོད་ལ་རག་མ་ལུས་པས། ཡོད་མེད་མ་ཡིན་ཐབས་གསང་བ། །ཞེས་པའི་དོན་ནི། ཡོད་མེད་ཅེས་པ་རྟག་
ཆད་གཉིས། མ་ཡིན་ཞེས་པ་རྒྱུད་འདི། ཐབས་གསང་བ་ཞེས་པ་བཏགས་གྲོལ་མཐོང་གྲོལ་ལྟས་གྲོལ་རྣམས།
ལྷ་མེད་འདི་ལ་སྔགས་ཡོད་མིན། །ཞེས་པའི་དོན་ནི། ལྷ་མེད་ཅེས་པ་བློས་བྱས་ཡིད་བསྒོམ་གྱི། འདི་ལ་ཞེས་
པ་རྒྱུད། སྔགས་ཡོད་མིན་ཞེས་པ་མིང་བརྗོད་ཡི་གེ་དང་བྲལ་བས་བཟླས་པའི། ཕ་རོལ་ཕྱིན་པ་དྲུག་གི་གཞི། །
ཞེས་པའི་དོན་ནི། ཕ་རོལ་ཞེས་པ་རྩོལ་བྱས་དྲུག་གི ཕྱིན་པ་ཞེས་པ་རྩོལ་མེད། དྲུག་གི་གཞི་ཞེས་པ་སྐུ་གསུམ་
རང་ཆས་ཀྱི་སྦྱིན་པ། འོད་ལྔ་དྲི་མེད་ཀྱི་ཚུལ་ཁྲིམས། ཉོན་མོངས་རང་གྲོལ་གྱི་བཟོད་པ། ཅེར་མཐོང་ཚོམ་བུའི་
བརྩོན་འགྲུས། འགྲུ་བ་དངོས་མེད་ཀྱི་བསམ་གཏན། ཆོས་ཟད་ཀ་དག་གི་ཤེས་རབ་བོ། །བསྙེན་གནས་ལ་
སོགས་འདི་ཚུལ་ལོ། །ཞེས་པའི་དོན་ནི། བསྙེན་གནས་ཞེས་པ་ལུས་ངག་ཡིད་གསུམ་དཀོན་མཆོག་གསུམ་ལ་
བསྙེན་པ། སྐུ་གསུམ་འདུ་འབྲལ་མེད་པ་ལ་གནས་པའོ། །ལ་སོགས་ཞེས་པ་ཉིས་བརྒྱ་ལྔ་བཅུའོ། །འདི་ཚུལ་
ལོ་ཞེས་པ་རྒྱུད་འདིའི། དེ་བཞིན་དུ་ཡང་བྱེ་བྲག་སྨྲ། །ཞེས་པའི་དོན་ནི། དེ་བཞིན་ཞེས་པ་ཚུལ་གྱི་དབྱེ་བ། དུ་
ཡང་ཞེས་པ་ཁ་འཛིན། བྱེ་བྲག་སྨྲ་ཞེས་པ་ཉན་ཐོས་པ། དོན་དམ་ཀུན་རྫོབ་གཟུགས་ཀྱིས་སོ། །ཞེས་པའི་དོན་
ནི། དོན་དམ་ཞེས་པ་དོན་དམ་གྱི་དོན་དམ་དང་ཀུན་རྫོབ་ཀྱི་དོན་དམ་མོ། །ཀུན་རྫོབ་ཅེས་པ་ཀུན་རྫོབ་ཀྱི་ཀུན་
རྫོབ་དང་ཀུན་རྫོབ་ཀྱི་དོན་དམ་མོ། །གཟུགས་ཀྱིས་སོ་ཞེས་པ་སྣོད་བཅུད་གཉིས་ཀྱི། རྒྱུད་ཀྱི་རྩ་བ་འདི་ཉིད་
རང༌། །ཞེས་པའི་དོན་ནི། རྒྱུད་ཀྱི་ཞེས་པ་སྐུ་གསུང་ཐུགས་ཡོན་ཏན་འཕྲིན་ལས་ཀྱི། རྩ་བ་ཞེས་པ་ཐམས་ཅད་

ཀྱི། འདི་ཉིད་རང་ཞེས་པ་རྒྱུད་བསྟན་པའི་བུ་གཅིག ལྷ་ཡི་རྣལ་འབྱོར་འདི་སྔགས་ཡིན། །ཞེས་པའི་དོན་ནི།
ལྷའི་ཞེས་པ་ཕྱི་ནང་གི རྣལ་འབྱོར་ཞེས་པ་བསྐྱེད་རྫོགས་གཉིས་ཀྱི། འདི་སྔགས་ཡིན་ཞེས་པ་མ་བཟླས་པའི་
སྲོག ལུང་ཆེན་རྣམས་ཀྱི་དམ་པ་འདི། །ཞེས་པའི་དོན་ནི། ལུང་ཆེན་ཞེས་པ་མདོ་རྒྱུད། རྣམས་ཀྱི་ཞེས་པ་མ་
ལུས་པ། དམ་པ་འདི་ཞེས་པ་སྙིང་པོ། ཆོས་རྣམས་རོ་གཅིག་འདྲེས་པའི་རྟེན། །ཞེས་པའི་དོན་ནི། ཆོས་རྣམས་
ཞེས་པ་ཐེག་པ་དགུའི། །རོ་གཅིག་ཅེས་པ་སྐུ་གསུམ་དུ། འདྲེས་པའི་རྟེན་ཞེས་པ་གཉིས་མེད་སྤང་བླང་མེད་
པར། སྐུ་གསུང་ཐུགས་ཀྱི་དབྱེ་བ་ཡིས། །ཞེས་པའི་དོན་ནི། སྐུ་གསུང་ཞེས་པ་མདུན་རྒྱབ་ཏུ་མེད་པར་རང་
གསལ་བརྗོད་དུ་མེད་པར་ཆད་པའོ། །ཐུགས་ཀྱི་ཞེས་པ་འཁྲུལ་མ་མྱོང་བའི་དངོས་མེད་དོ། །དབྱེ་བ་ཡིས་ཞེས་
པ་སྣང་སྲིད་འཁོར་འདས་ཐམས་ཅད་ལ། བླ་མེད་འཁོར་ལོ་བསྐོར་བའི་གནས། །ཞེས་པའི་དོན་ནི། བླ་མེད་
ཅེས་པ་གསང་བ་འཁོར་ལོ་ཞེས་པ་སྐུ་གསུམ་གྱི་ཆོས། བསྐོར་བའི་གནས་ཞེས་པ་སྐུ་བཞིའི་ཡེ་ཤེས་ལྔའི་ར་བས།
དབང་པོ་རྣམས་ཀྱི་དམིགས་གཏད་ཡིན། །ཞེས་པའི་དོན་ནི། དབང་པོ་ཞེས་པ་ལྔ། རྣམས་ཀྱི་ཞེས་པ་འགྲོ་བ་
མ་ལུས་པ། དམིགས་གཏད་ཡིན་ཞེས་པ་འཕྱུགས་སོ་མེད་པའི། ཤེས་རབ་རྣམས་ཀྱི་རྟོགས་པའི་གནས། །ཞེས་
པའི་དོན་ནི། ཤེས་རབ་ཅེས་པ་ཡང་དག་པའི། རྣམས་ཀྱི་ཞེས་པ་གཅོད་བྱེད་སྒྲོལ་བྱེད་འབྱེད་བྱེད་འདུ་བྱེད་ལ་
སོགས་པའོ། །རྟོགས་པའི་གནས་ཞེས་པ་སྐུ་གསུམ་ལྷུན་གྲུབ་ཏུ། སྐུ་གསུམ་ལམ་དུ་སློང་བའི་རྟེན། །ཞེས་པའི་
དོན་ནི། སྐུ་གསུམ་ཞེས་པ་ཆོས་སྐུ་སྐྱེ་མ་མྱོངས་བས་མཐའ་དང་བྲལ། ལོངས་སྐུ་འགྲིབ་མ་མྱོངས་བས་ཞི་ཁྲོར་
གསལ། སྤྲུལ་སྐུ་འགག་མ་མྱོངས་བས་ཀུན་ལ་ཁྱབ། ལམ་དུ་ཞེས་པ་སྐལ་བ་ཅན་གྱིས། སློང་བའི་རྟེན་ཞེས་པ་
མངོན་སུམ་དུ། ཐིག་ལེ་མངོན་དུ་འབྱིན་པའི་མིག །ཅེས་པའི་དོན་ནི། ཐིག་ལེ་ཞེས་པ་སྐུ་གསུམ་ལྷུན་གྲུབ་ཀྱི།
མངོན་དུ་ཞེས་པ་དབང་པོའི། འབྱིན་པའི་མིག་ཅེས་པ་ཅེར་མཐོང་སངས་རྒྱས་སུ། ཐར་པའི་སྐས་ཀུན་སློང་
བར་བྱེད། །ཅེས་པའི་དོན་ནི། ཐར་པའི་ཞེས་པ་ཁམས་གསུམ་ལས། སྐས་ཀུན་ཞེས་པ་སྐུ་གསུམ་གྱི། སློང་
བར་བྱེད་ཅེས་པ་འཁོར་འདས་རང་དྭངས་སུ། ལམ་དུ་འཇུག་པའི་ས་མཁན་ཡིན། །ཞེས་པའི་དོན་ནི། ལམ་དུ་
ཞེས་པ་ཡང་དག་པའི། འཇུག་པའི་ཞེས་པ་འགྲོ་བ་སེམས་ཅན་རྣམས། ས་མཁན་ཡིན་ཞེས་པ་མ་ནོར་བར་བྱེད་
པ་སྟེ། གཞི་མ་ནོར་བ་ངོ་བོ་རང་བཞིན་ཐུགས་རྗེ་གསུམ། ལམ་མ་ནོར་བ་སྒྲོན་མ་བཞི། འབྲས་བུ་མ་ནོར་བ་སྐུ་
གསུམ་འཛིན་ཟད་ཀ་ནས་དག་གོ །སྐལ་ལྡན་འཛིན་པའི་ལྕགས་ཀྱུར་སྣང༌། །ཞེས་པའི་དོན་ནི། སྐལ་ལྡན་ཞེས་
པ་སངས་རྒྱ་བའི། འཛིན་པའི་ཞེས་པ་བཏགས་པ་ཙམ་གྱིས། ལྕགས་ཀྱུར་སྣང་ཞེས་པ་བྱིན་རླབས་མངོན་སུམ་དུ།

ཆོས་སྐུ་རང་འཇོག་གནས་ལུགས་ཡིན། །ཞེས་པའི་དོན་ནི། ཆོས་སྐུ་ཞེས་པ་ཐིག་ལེ་ཉག་གཅིག རང་འཇོག་
ཅེས་པ་སེམས་ཅན་ཀུན་ལ་ཆེ་ཆུང་མེད་པར། གནས་ལུགས་ཡིན་ཞེས་པ་ཡེ་གདོད་མ་ནས། སངས་རྒྱས་ཀུན་
གྱིས་ཕྱག་བྱེད་གནས། །ཞེས་པའི་དོན་ནི། སངས་རྒྱས་ཞེས་པ་སྐུ་གསུམ་ལམ་དུ་སངས་ནས་འབྲས་བུ་ཀ་དག་
ཏུ་རྒྱས་པའོ། །ཀུན་གྱི་ཞེས་པ་འདས་མ་འོངས་ད་ལྟར། ཕྱག་བྱེད་གནས་ཞེས་པ་སངས་རྒྱས་སྲས་གཅིག་པོ་
འདི། ཡུལ་རྣམས་གཅོད་པའི་རལ་གྲིར་སྣང༌། །ཞེས་པའི་དོན་ནི། ཡུལ་རྣམས་ཞེས་པ་དབང་པོ་སྒོ་ལྔའི།
གཅོད་པའི་ཞེས་པ་རང་སར། རལ་གྲིར་སྣང་ཞེས་པ་རེག་གཅོད་བཏགས་པས་གྲོལ་བའི། གྲོལ་བ་རྣམས་ནི་
འདི་ཉིད་ལ། །ཞེས་པའི་དོན་ནི། གྲོལ་བ་ཞེས་པ་མཐར་ཐུག་ཡང་དག་པར། རྣམས་ནི་ཞེས་པ་ཞིང་ཁམས་རང་
དག་ཏུ་སངས་རྒྱས་པ། འདི་ཉིད་ལ་ཞེས་པ་རྒྱུད་བསྟན་པའི་བུ་གཅིག རྣམ་པར་བརྟེན་ནས་གྲོལ་བའོ། །ཞེས་
པའི་དོན་ནི། རྣམ་པར་ཞེས་པ་སྐུ་གསུང་ཐུགས་ཡོན་ཏན་ཕྲིན་ལས་ཀྱི། བརྟེན་ནས་ཞེས་པ་འགྲོ་བ་སེམས་ཅན་
རྣམས། གྲོལ་བའོ་ཞེས་པ་ཀ་དག་ཏུ། སངས་རྒྱས་ཐམས་ཅད་ཀྱི་བུ་གཅིག་པོ། ཞེས་པའི་དོན་ནི། སངས་རྒྱས་
ཞེས་པ་མ་རིག་པ་སངས་རིག་པ་ཡེ་ཤེས་སུ་རྒྱས་པའོ། །ཐམས་ཅད་ཀྱི་ཞེས་པ་འདས་མ་འོངས་ད་ལྟར་གྱི་སངས་
རྒྱས། བུ་གཅིག་པོ་ཞེས་པ་བསྟན་པ་འཕེལ་བར་བྱེད་པའི། བསྟན་པ་རྣམས་ཀྱི་བཙས་སུ་བྱུང་བ། ཞེས་པའི་
དོན་ནི། བསྟན་པ་ཞེས་པ་སངས་རྒྱས་ཀྱི། རྣམས་ཀྱི་ཞེས་པ་མདོ་རྒྱུད། བཙས་སུ་ཞེས་པ་ཕྱིས་ཀྱི། བྱུང་བ་
ཞེས་ངོ་བོ་རང་བཞིན་ཐུགས་རྗེ་གསུམ་ལས། རང་བྱུང་གི་ཡི་གེ་ཆེན་པོར་བསྐལ་པ་ཀུན་གྱི་ཐོག་མར་རང་བྱུང༌།
ཞེས་པའི་དོན་ནི། རང་བྱུང་གི་ཞེས་པ་ཆོས་ཉིད་རང་སྒྲས་སུས་ཀྱང་བྱས་པ་མེད་པའི། ཡི་གེ་ཞེས་པ་གདུལ་བྱ་
སོ་སོ་རང་རང་གི ཆེན་པོར་ཞེས་པ་ལྷུན་གྱིས་གྲུབ་པའི། བསྐལ་པ་ཞེས་པ་གྲངས་ལས་འདས་པ། ཀུན་གྱི་
ཞེས་པ་མ་ལུས་པ། ཐོག་མར་ཞེས་པ་དང་པོ། རང་བྱུང་ཞེས་པ་ངོ་བོ་རང་བཞིན་ཐུགས་རྗེ་ལས། བྱིན་བརླབས་
ལས་རང་བཀོད་པ། ཞེས་པའི་དོན་ནི། བྱིན་བརླབས་ཞེས་པ་སྐུ་གསུམ་གྱི། རང་བཀོད་པ་ཞེས་པ་ཡི་གེ་རིགས་
ནི་གཅིག་པ་ཐ་དད་དུ། སྤྲུལ་པ་སྐུའི་ས་བོན་འཕེལ་བར་བྱེད་པ། ཞེས་པའི་དོན་ནི། སྤྲུལ་པ་ཞེས་པ་སངས་
རྒྱས་ཀྱི། སྐུའི་ཞེས་པ་བསྟན་པའི་བདག་པོའི། ས་བོན་ཞེས་པ་རྒྱུ་སེམས་ཅན་ལ། འཕེལ་བར་ཞེས་པ་འབྲས་
བུ་སངས་རྒྱས་ཐམས་ཅད་དུ། བྱེད་པ་ཞེས་པ་རྒྱུད་སངས་རྒྱས་སྲས་གཅིག་པོ་འདི་དངོས་སོ། །རབ་ཏུ་དཀོན་
པའི་ཚིག ཅེས་པའི་དོན་ནི། རབ་ཏུ་ཞེས་པ་འཇིག་རྟེན་གྱི་ཁམས་ཐམས་ཅད་དུ། དཀོན་པའི་ཚིག་ཅེས་པ་སྐལ་
བ་ཅན་འགའ་ཙམ་མ་གཏོགས་པ། སུ་དག་དང་འཕྲད་པར་མི་འགྱུར་རོ། །ཞེས་རྒྱུད་འདུས་མ་བྱས་པར་བསྟན་

པའི་ལེའུ་སྟེ་བདུན་པ་རྫོགས་སོ།། །།ས་མ་ཡ། རྒྱ་རྒྱ་རྒྱ།། །།
༈ ཨེ་མ། ལས་ཟད་སྐལ་ལྡན་སེམས་ཀྱི་བུ། །དུས་གསུམ་སངས་རྒྱས་ཐམས་ཅད་ལ། །ཐུན་མོང་མན་ངག་
བསམ་འདས་ཀྱང་། །མཆོག་གི་མན་ངག་སྲས་གཅིག་པོ། །འདི་ལས་ཟབ་པ་ཞིང་ཁམས་ནི། །མཐའ་མེད་དག་
ན་ཡོད་རེ་ཀན། །དེས་ན་དགའ་རབ་བརྒྱུད་པར་བཅས། །ཡང་དག་མངོན་སངས་རྒྱ་བར་འགྱུར། །ཅི་ཕྱིར་རིག་
པ་དངོས་ཀྱི་གནད། །འདི་ལ་ཡོད་དོ་ས་མཱ་ཡ། །སྔགས་སྲུང་རྒྱལ་མོ་ལྔ་ལ་གཏད། །སྐལ་ལྡན་རྣམས་དང་འཕྲད་
པར་ཤོག །ལེའུ་རེ་ལ་གཏོར་ཚོགས་རེ། །བླ་མ་ཡི་དམ་སྔགས་སྲུང་མཆོད། །སྤྲོས་བཅས་དང་ནི་སྤྲོས་པ་མེད། །
ཤིན་ཏུ་སྤྲོས་མེད་རབ་སྤྲོས་མེད། །དབང་བཞི་དག་ནི་མ་ཐོབ་པར། །བསྟན་ཅིང་བཤད་པར་མི་བྱའོ། །རྒྱུད་
རྒྱལ་སངས་རྒྱས་སྲས་གཅིག་གི །གསང་འགྲེལ་འདི་བྲིས་མཆོག་དགེ་ཡིས། །ཁམས་གསུམ་སེམས་ཅན་གནས་
དག་ནས། །སྐུ་གསུམ་ཀ་ནས་དག་གྱུར་ཅིག །བསྟན་པའི་བུ་གཅིག་འདི་མེད་ན། །བསྒྲུབས་ཀྱང་ཡུན་རིང་དོན་
མེད་འགྱངས། །དེས་ན་འདི་ཉིད་མཐིང་ཤུན་ལ། །སྟོན་པའི་ཁ་དོག་གསེར་གྱིས་འབྲི། །ཡིག་མགོ་མ་ལོག་དར་
སྣས་དྲིལ། །སྤྱི་བོ་མགྲིན་པ་སྙིང་གར་བཅང༌། །དེ་ཉིད་གྲོལ་བར་ཐེ་ཚོམ་མེད། །ཐིག་ལེ་ཆེན་པོའི་བཏགས་
གྲོལ་ནི། །མཐིང་ཤུན་བྲེ་ཞབས་ལྷག་ཙམ་ལ། །དངུལ་ལམ་མཚལ་གྱིས་མུ་ཁྱུད་ནི། །ཐིག་ལེ་དཔེའུ་ཆུང་ལྟ་
བུར་བསྐོར། །དབུས་སུ་ལྔ་ལྡན་རྡོ་རྗེ་འབྲི། །ཕྱི་རིམ་མུ་ཁྱུད་ཡེ་ཤེས་ལྔ། །སྙིང་པོ་གསེར་གྱིས་འབྲི་བར་བྱ། །
བཏགས་གྲོལ་འདུས་པ་ཐིག་ལེ་ཆེ། །དབྱིངས་གསུམ་རིག་པའི་མཐོངས་ན་གསལ། །རྡོ་རྗེ་སེམས་དཔའི་ཐུགས་
ལས་ཕྱུང༌། །དགའ་རབ་རྡོ་རྗེ་བདག་གིས་གོ །དེ་ལ་རབ་ཏུ་གནས་པ་ནི། །ཚེས་བརྒྱད་རྒྱལ་འཛོམ་དུས་ན་བྱ། །
ཡང་ན་ཟླ་སྟོང་དག་ལའོ། །ཐིག་ལེ་ཆེན་པོའི་དཀྱིལ་འཁོར་ལ། །ནས་ཀྱི་ཚོམ་བུ་བཀོད་པ་ལ། །བླ་མ་རིགས་
ལྔ་ཡབ་ཡུམ་བསྐྱེད། །ཚོགས་དང་གཏོར་མ་མཆོད་པ་འབུལ། །བགེགས་གཏོར་བཏང་ལ་གསོལ་བ་གདབ། །
ཐིག་ལེ་ཆེན་པོའི་སྙིང་པོ་རྣམས། །བརྒྱའམ་ཉི་ཤུ་རྩ་གཅིག་གདོན། །བཀྲ་ཤིས་བརྗོད་ཅིང་མེ་ཏོག་གཏོར། །
ཕྱོགས་བཅུའི་སངས་རྒྱས་རབ་འདུས་ནས། །བཏགས་གྲོལ་འོད་ལྔའི་གོང་བུ་ཡི། །རིགས་ལྔ་ཚོམ་བུ་ཉིད་དུ་
བསྒོམ། །དེ་ནི་རབ་ཏུ་གནས་པའོ། །དེ་ནས་སྐྱབས་འགྲོ་སེམས་བསྐྱེད་དང༌། །དགེ་བསྙེན་སྡོམ་པ་དབོགས་
པར་བྱ། །སྡོམ་མེད་རྣམས་ལ་མི་དགོས་སོ། །དེ་ནས་རྒྱུད་དེ་ཚར་གཅིག་བཀླག །དེ་ནས་སྐལ་ལྡན་དེ་ཉིད་
ཀྱིས། །ཕྱག་ནི་བརྒྱ་རྩ་བཙལ་བྱ་ཞིང༌། །གསེར་གྱི་མཎྜལ་ལན་དགུ་དབུལ། །རྒྱུད་དང་ཐིག་ལེའི་སྤྱི་བོར་བཞག།
དེ་ལས་འོད་བྱུང་སྣོད་བཅུད་གང༌། །ཚིག་འདིས་གསོལ་གདབ་དབང་བསྐུར་རོ། །སངས་རྒྱས་ཐམས་ཅད་ཀྱི་

སྲས་གཅིག་པོས། བདག་མིང་འདི་ཞེས་བགྱི་བ་ཡི། ལུས་བྱིན་གྱིས་བརླབ་ཏུ་གསོལ། སྨིན་པར་མཛད་དུ་
གསོལ། གྲོལ་བར་མཛད་དུ་གསོལ། གང་བར་མཛད་དུ་གསོལ། ཆེར་འཕེལ་བར་མཛད་དུ་གསོལ། རྒྱས་
པར་མཛད་དུ་གསོལ། སངས་རྒྱས་ཐམས་ཅད་ཀྱི་སྐུ་དང་གཉིས་སུ་མེད་པར་བྱིན་གྱིས་བརླབ་ཏུ་གསོལ་ལོ། །
གྷ་ཛ་ཀཱ་ཡ་ཨ་བྷི་ཥིཉྩ་ཨོཾ། དེ་ནས་རྒྱུད་ཉིད་མགྲིན་པར་བཞག སངས་རྒྱས་ཐམས་ཀྱི་སྲས་གཅིག་པོས། བདག་
མིང་འདི་ཞེས་བགྱི་བའི་ངག་བྱིན་གྱིས་བརླབ་ཏུ་གསོལ། ཞེས་གོང་ལྟར་བརྗོད་དེ། སངས་རྒྱས་ཐམས་ཅད་ཀྱི་
གསུང་དང་གཉིས་སུ་མེད་པར་བྱིན་གྱིས་བརླབ་ཏུ་གསོལ་ལོ། །གྷ་ཙ་ཝཱ་ཀ་ཨ་བྷི་ཥy་ཨཱཿ དེ་ནས་རྒྱུད་སྙིང་ཁར་
བཞག སངས་རྒྱས་ཐམས་ཅད་ཀྱི་སྲས་གཅིག་པོས། བདག་མིང་འདི་ཞེས་བགྱི་བའི་ཡིད་བྱིན་གྱིས་བརླབ་ཏུ་
གསོལ། ཞེས་གོང་ལྟར་བརྗོད་དེ། སངས་རྒྱས་ཐམས་ཅད་ཀྱི་ཐུགས་དང་གཉིས་སུ་མེད་པར་བྱིན་གྱིས་བརླབ་
ཏུ་གསོལ་ལོ། །དྷརྨཱ་ཙི་ཏཏ་ཨ་བྷི་ཥིཉྩ་ཧཱུཾ། དེ་ནས་རྒྱུད་ཉིད་ལྟེ་བར་བཞག སངས་རྒྱས་ཐམས་ཅད་ཀྱི་སྲས་གཅིག་
པོས་བདག་མིང་འདི་ཞེས་བགྱི་བའི། ལུས་ངག་ཡིད་གསུམ་བྱིན་གྱིས་བརླབ་ཏུ་གསོལ། སྨིན་པར་མཛད་དུ་
གསོལ། གྲོལ་བར་མཛད་དུ་གསོལ། གང་བར་མཛད་དུ་གསོལ། ཆེར་འཕེལ་བར་མཛད་དུ་གསོལ། རྒྱས་
པར་མཛད་དུ་གསོལ། སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པས་བྱིན་
གྱིས་བརླབ་ཏུ་གསོལ་ལོ། །ཀཱ་ཡ་ཝཀ་ཙིཏྟ་དྷརྨཱ་ཀརྨ་ཨ་བྷི་ཥིའུ་སྭཱ་ཧཱ། དེ་ནས་ཐིག་ལེའི་སྙིང་པོ་རྣམས་ཚར་
གསུམ་བཀླག་གོ །དེ་ནས་གནས་བཞིར་དབང་བསྐུར་ཏེ། དཔོན་སློབ་གཉིས་ཀྱི་ཚིག་འདི་ཉིད། །ལན་གསུམ་
བརྗོད་ལ་དར་སྣས་དྲིལ། །དྲོད་དང་མ་བྲལ་བཅང་བར་བྱ། །ཕྱོགས་བཅུའི་བླ་མ་སངས་རྒྱས་རྣམས། །མ་ལུས་
བརྩེ་བས་དགོངས་སུ་གསོལ། །བདག་གི་སེམས་ཅན་དོན་དུ་ནི། །རྒྱུད་བཏགས་འདི་བཞུགས་བྱིན་རླབས་
ཀྱིས། །བདག་མཐོང་ཐོས་དང་དྲན་པ་དང༌། །མཆོད་དང་བསྟོད་དང་སྨྲ་ཡང་རུང༌། །རེག་པར་གྱུར་པའི་སེམས་
ཅན་རྣམས། །མྱུར་དུ་མངོན་པར་སངས་རྒྱས་ཤོག །བསླབ་བྱ་ནི་འདི་དབུགས་ལ་སླེབ་དགོས་པས་རྦབ་དང་ཆུ་
དང་འཆི་བའི་རྐྱེན་དང་གར་འཆི་ཆ་མེད་པས་མ་བྲལ་བར་བཅང་བར་བྱའོ། །འདི་བཏགས་ནས་དགེ་བ་ཅི་བྱས་
བ་བརྗོད་ལས་འདས་པར་འཕེལ་བས། དགེ་བའི་ལས་གྲུབ་ཚད་སེམས་ཅན་གྱི་དོན་དུ་བྱེད་པར་གལ་ཆེའོ། །
འདི་བཏགས་ནས་སྡིག་པ་བསགས་ན་ཡང་བརྗོད་ལས་འདས་པར་འཕེལ་འགྲོ་བས་ཤིན་ཏུ་འཛེམ་པ་གལ་
ཆེའོ། །འདི་ཉིད་བཞུགས་པའི་སྐལ་བ་ཅན་དེ་ནི་སངས་རྒྱས་ཐམས་ཅད་འདུས་པའི་མཆོད་རྟེན་དུ་རིགས་པར་
བྱའོ། །སྐབས་སྐབས་སུ་དྲི་ཞིམ་པོ་ཡང་འཐུལ་བར་བྱེད་དོ། །དེ་ནི་ལྷ་དང་མཁའ་འགྲོ་མའི་མཆོད་པར་ཡོད་པ་

ཡིན་པས། རྒྱུད་བཀླག་པར་བྱའོ། །རབ་ཏུ་གསང་བའི་མན་ངག་སྐལ་ལྡན་གྱི་ཙིཏྟར་དྷ་ཐིམ། སློབ་དཔོན་ཆེན་
པོ་དགའ་རབ་རྡོ་རྗེས་མཛད་པའི་སྲས་གཅིག་རྒྱུད་ཀྱི་འགྲེལ་པ་རྫོགས་སོ།། །།དགེའོ།། སརྦ་མངྒ་ལཾ།། །།

གསེར་ཡིག་ཅན
༄༄༅༔ ༔རྡོ་རྗེ་འཆང་གིས་གསུངས་པ་མཆོད་འོས་རང་བཞིན་གྱི་ཚིག་
དུས་གནད་ངེས་པ་བཞུགས་སོ༔
སརྦ་ཛ་ག་ཏཾ
༄༅༔ ༔རྒྱ་གར་སྐད་དུ༔ བུདྡྷ་སརྦ་པུ་ཏྲ་ཨེ་ཀ༔ ཏན་ཏྲ་ཨུ་པ་དྷེ་ཤ་ནཱ་མཿ༔ བོད་སྐད་དུ༔ སངས་རྒྱས་ཐམས་
ཅད་ཀྱི་སྲས་གཅིག་གི་རྒྱུད་ཀྱི་མན་ངག་ཅེས་བྱ་བ༔ ཐོག་མའི་མགོན་མོ་འོད་མི་འགྱུར་བ་ལ་ཕྱག་འཚལ་ལོ༔
དེ་ནས་རྡོ་རྗེ་འཆང་གིས་ནི༔ ཐུགས་ཀྱི་དཀྱིལ་འཁོར་སྒོ་ཕྱེ་ནས༔ ཚིག་གི་རྒྱལ་པོ་འདི་དག་ཀུན༔ རྡོ་རྗེའི་
མགུར་དུ་རབ་དྲིལ་ཏེ༔ ལྗགས་ཀྱི་དབང་པོ་ལ་བཀྲམ་ནས༔ ཚེམས་ནི་བཞི་བཅུའི་བར་ནས་ནི༔ གསང་ཆེན་
དམ་པའི་ཚིག་འདི་ཀུན༔ མ་བརྗོད་འཕྲོས་པའི་ཚུལ་གྱིས་གསུངས༔ ཀྱཻ༔ སྣང་བའི་རྒྱལ་པོ་ཨ་ལ་ལ༔ སངས་
རྒྱས་རྣམས་ཀྱི་སྲས་གཅིག་པོ༔ བསྟན་པའི་ས་བོན་ཡང་ཞུན་གདུང་༔ དོན་དམ་རྒྱལ་པོའི་རྟགས་ཆེན་པོ༔ སྙིང་
པོ་སྤྲུལ་པའི་སྐུ་འདི་ནི༔ ཀློག་དང་འཛིན་དང་བཅང་བའི་ཐབས༔ འདི་ཉིད་རིམ་པ་ཇི་ལྟ་བར༔ སྙིང་པོ་གསང་
བ་ང་ཡིས་ཀྱང་༔ སྤྲོ་བར་བྱའོ་གསང་བའི་བདག༔ རྣལ་འབྱོར་སྐལ་དང་སུ་ལྡན་པ༔ འདི་ནི་སྣང་བར་ཡང་དག་
གོ༔ དེ་ཡི་སངས་རྒྱས་སྲས་པོ་འདི༔ སངས་རྒྱས་བདེན་པ་མཐོང་བ་དེས༔ སྤྲུལ་པའི་སྐུ་ནི་འདི་ལྟར་བཅང་༔
བདག་གི་སྤྱི་བོའི་གཙུག་གམ་ནི༔ མཆན་ཁུང་ངམ་ནི་མགུལ་དུའོ༔ རང་བྱུང་ཆེན་པོའི་ཡི་གེ་རྣམས༔ རིན་ཆེན་
གསེར་གྱིས་བྲིས་ནས་ནི༔ གླེགས་བམ་སོར་ནི་བཞི་པའི་ཚད༔ སྣ་ཚོགས་དར་གྱིས་གྲིལ་ནས་ཀྱང་༔ རང་གི་སྤྱི་
བོར་བཟུང་ན་ཡང་༔ འདི་ལ་སྤྲུལ་པའི་ཡོན་ཏན་ཐོབ༔ མཆན་ཁུང་གཡོན་དུ་བཅངས་པ་ཡིས༔ འདི་ཡང་དེ་
དང་མཉམ་པ་ཡིན༔ འདི་ཉིད་མགུལ་དུ་བཏགས་ནས་ནི༔ རྒྱུན་དུ་གུས་པར་བྱེད་པ་ལ༔ འདི་ཡང་སྤྲུལ་སྐུའི་
ཡོན་ཏན་ཐོབ༔ རང་བྱུང་ཡི་གེ་འདི་དག་ལ༔ གླེགས་བམ་དེ་ལྟར་བཟུང་ནས་ནི༔ འདི་ལྟར་མཆོད་པ་ཡང་དག་
བྱ༔ གལ་ཏེ་ས་གཡོས་བྱུང་ཚེ་ན། འདི་ཉིད་ལན་དྲུག་ལན་བདུན་ནམ༔ ཡང་ན་ལན་ནི་ལྔའམ་གསུམ༔ རྡོ་རྗེའི་ལྕེ་
ཡིས་བཀླགས་པར་བྱ༔ ཚོགས་ནི་རྣལ་འབྱོར་ལོ་ཡི་གྲངས༔ འདི་ཡི་དུས་སུ་རབ་ཏུ་གཏང་༔ དམ་ཚིག་མཆོག་

ལྡན་རྣལ་འབྱོར་པས༔ ཚོགས་ཀྱི་མཆོད་པ་དེ་བཞིན་བྱ༔ བཀླག་པ་འབྱུང་བ་བྱེར་དུས་སུ༔ ཚོགས་ནི་སྙོམས་
པའི་དུས་ན་བྱ༔ སྟོན་མོ་དེ་བཞིན་འཁྲུགས་པའི་དུས༔ རྣལ་འབྱོར་པ་ནི་ཟུག་པ་ཡི༔ དུས་ན་སོ་སོའི་གནས་
ནས་འབོད༔ འདི་ལྟར་འབྱུང་བའི་ཁྱད་པར་ལས༔ རྣལ་འབྱོར་དེ་ནི་ཐར་ལམ་དུ༔ ཡང་དག་ངེས་པར་འཇུག་པ་
ཡི༔ རྡོ་རྗེ་འཆང་བ་རྣམས་དང་ནི༔ སྐལ་བ་ཡང་དག་མཉམ་པའོ༔ སྒྲ་ནི་བྱུང་བའི་དུས་ན་ཡང་༔ ལན་ནི་དྲུག་
གམ་བདུན་དང་ལྔར༔ པད་མ་ཡི་ནི་ལྕེ་ཡིས་ནི༔ སྐལ་དང་ལྡན་པས་བཀླག་པར་བྱ༔ འདི་དུས་ལྷ་ལ་མཆོད་
པར་འབུལ༔ དགེ་སློང་ཚུལ་ཁྲིམས་ལྡན་པ་ལ༔ ཆོས་དང་མཐུན་པའི་སྟོན་མོ་བྱ༔ བཀླག་པ་བྱེད་པའི་དུས་ན་
ཡིན༔ མཆོད་པ་དེ་བཞིན་སྙོམས་པ་ལ༔ དགེ་སློང་ཟུག་པའི་དུས་ན་འབོད༔ སྟོན་མོ་འཁྲུགས་པའི་དུས་ན་བྱ༔
འདི་ལྟར་སུ་ཡིས་བྱས་པ་དེ༔ འདི་ཡང་སྤྲུལ་པའི་སྐུ་དང་མཉམ༔ འོད་ཀྱི་སྣང་བ་བྱུང་བའི་ཚེ༔ ལན་ལྔ་གསུམ་
མམ་ལན་གཅིག་ཏུ༔ དུང་གི་ལྕེ་ཡིས་བཀླག་པར་བྱ༔ འདི་དུས་རླུང་ནི་བསྒོམ་པར་བྱ༔ རྣལ་འབྱོར་མ་ནི་དམ་
ཚིག་ཅན༔ དགུའམ་བཅུ་གཅིག་མན་ཆོད་ལ༔ བཟའ་བཏུང་རྩུབ་པའི་སྟོན་མོ་བྱ༔ བཀླག་པ་སྙོམས་པའི་དུས་
ན་ཡིན༔ རླུང་ནི་བྱེར་བའི་དུས་ན་ཡིན༔ རྣལ་འབྱོར་ལ་ནི་སྙོམས་པ་ལ༔ སྟོན་མོ་འཁྲུགས་པའི་དུས་ནའོ༔ འདི་
ལྟར་བྱས་པའི་རྣལ་འབྱོར་པ༔ སྤྲུལ་པའི་སྐུ་དང་ཡང་མཉམ་མོ༔ སད་ཀྱིས་རྒྱལ་ཁམས་ཁྱབ་པའི་ཚེ༔ རལ་
གྲིའི་ལྕེ་ཡིས་འདི་བརྗོད་ན༔ སངས་རྒྱས་ཡོན་ཏན་འདི་ཡིས་ཐོབ༔ འདི་དུས་སྒྲ་ཡི་མཆོད་པ་བྱ༔ རྣལ་འབྱོར་
ལྔའམ་བཅོ་ལྔ་ལ༔ བྱིན་བརླབས་གཏོར་མ་ལན་བདུན་བཏང་༔ བཀླག་པ་ཟུག་པའི་དུས་ན་ཡིན༔ མཆོད་པ་
སྙོམས་པའི་ཚེ་ནའོ༔ བྱེར་བ་ལ་ནི་རྣལ་འབྱོར་འབོད༔ འཁྲུགས་པའི་ཚེ་ན་སྟོན་མོ་བཏང་༔ འདི་ལྟར་སུ་ཡིས་
བྱས་པ་ལ༔ སྤྲུལ་པ་སྐུ་ཡི་ཡོན་ཏན་ཐོབ༔ རིམས་དང་ཡམས་ནད་བྱུང་བའི་ཚེ༔ དགུ་དང་བཅུ་གཅིག་བཅུ་
དགུར་ནི༔ ལྕགས་ཀྱུའི་ལྕེ་ཡིས་བརྗོད་པར་བྱ༔ འདི་དུས་རྣམ་པར་མི་རྟོག་བསྒོམ༔ བྱིས་པ་དགུའམ་བཅོ་
བརྒྱད་ལ༔ སྟོན་མོ་བྱ་བར་རབ་ཏུ་བསྔགས༔ བཀླག་པ་འཁྲུགས་པའི་དུས་ན་ཡིན༔ སྒོམ་པ་སྙོམས་པའི་དུས་
ནའོ༔ བྱིས་པ་བྱེར་བའི་དུས་སུ་འབོད༔ སྟོན་མོ་ཟུག་པ་ཉིད་ལ་བྱ༔ དེ་ལྟར་བྱས་པའི་སྐྱེས་མཆོག་ནི༔ འདི་ལ་
སྤྲུལ་པའི་ཡོན་ཏན་ཐོབ༔ ཉི་ཟླ་གཟའ་ཡིས་ཟིན་པའི་ཚེ༔ འདི་ནི་ལན་ལྔ་དྲུག་གམ་དགུ༔ འཁོར་ལོའི་ལྕེ་ཡིས་
ཡང་བརྗོད་ན༔ འདི་ཡང་སྤྲུལ་པའི་སྐུ་དང་མཉམ༔ འདི་དུས་སྲོག་འདོན་དགེ་བ་བྱ༔ དུད་འགྲོའི་རིགས་ལ་
སྟོན་མོ་བཏང་༔ བཀླག་པ་བྱེར་བའི་དུས་ན་ཡིན༔ སྲོག་འདོན་སྙོམས་པ་ཉིད་ལའོ༔ དུད་འགྲོ་ཟུག་པའི་དུས་ན་
ཡིན༔ སྟོན་མོ་འཁྲུགས་པའི་དུས་ན་བྱ༔ དེ་ལྟར་སྟོན་མོ་སུས་བྱས་པ༔ སྤྲུལ་པ་སྐུ་ཡི་ཡོན་ཏན་ཐོབ༔ མུ་གེ་དག་

ནི་བྱུང་པའི་ཚེ༔ ཁ་ཊཾ་ལྕེ་ཡིས་རབ་བརྗོད་ན༔ འདིས་ཀྱང་སྤྲུལ་སྐུ་འཛིན་པ་ཡིན༔ ལན་ནི་ལྔའམ་གསུམ་གཉིས་
ཡིན༔ འདི་དུས་དྲི་ཡི་མཆོད་པ་བྱ༔ ཤན་པའམ་ནི་མུ་སྟེགས་ལ༔ སྟོན་མོ་བྱ་བར་རབ་ཏུ་བཟང་༔ བཀླག་པ་
བྱེར་བའི་དུས་ན་ཡིན༔ མཆོད་པ་སྙོམས་པ་ཉིད་ལ་བྱ༔ སྡིག་ཅན་འཁྲུགས་པ་ཉིད་ལ་འབོད༔ སྟོན་མོ་དེ་བཞིན་
ཟུག་པ་ལའོ༔ འདིས་ཀྱང་སྤྲུལ་སྐུའི་ས་བོན་འཇོག༔ རྒྱལ་ཁམས་ཕྱུགས་ནད་བྱུང་བའི་དུས༔ རང་བྱུང་ཆེན་
པོའི་ཡི་གེ་འདི༔ ལན་བརྒྱད་དང་ནི་བཅུ་དྲུག་ཏུ༔ རྩེ་གསུམ་ལྕེ་ཡིས་འདི་བརྗོད་དོ༔ འདི་དུས་མར་མེའི་མཆོད་
པ་བྱ༔ དགྲ་བཅོམ་པ་ནི་བདུན་ལ་ཡང་༔ སྟོན་མོ་བྱ་བར་རབ་ཏུ་བསྔགས༔ བཀླག་པ་ཟུག་པ་ཉིད་ལ་ཡིན༔
མཆོད་པ་བྱེར་བ་ཉིད་ལ་བྱ༔ དགྲ་བཅོམ་སྙོམས་པའི་དུས་ན་འབོད༔ འཁྲུགས་པ་ལ་ནི་སྟོན་མོ་བྱ༔ དེ་ལྟར་
བྱས་པའི་སྐྱེས་བུ་ལ༔ སྤྲུལ་པའི་ས་བོན་ངེས་པར་འཇོག༔ འདི་ལ་ཐེ་ཚོམ་བྱར་མི་རུང་༔ ངེས་གསང་འབྲས་བུ་
དམ་པའོ༔ ཨཱོྃ་དང་ཡང་དག་སུ་ལྡན་པ༔ སངས་རྒྱས་རྣམས་ཀྱི་སྐུ་ལ་སྦྱོར༔ ཧཱུྃ་དང་ཡང་དག་སུ་ལྡན་པ༔ འདི་
ནི་ཐུགས་ཀ་དེ་བཞིན་ནོ༔ ཨཾ་དང་ཡང་དག་སུ་ལྡན་པ༔ གསུང་ལ་ཡང་དག་འདི་ཡིས་རེག༔ དེ་ཕྱིར་ངག་གི་
སྤྱོད་པ་གཅེས༔ གང་གིས་སེང་གེ་བྱས་པ་ན༔ འདི་ལ་ནད་དང་འཇིགས་པ་བྲལ༔ གླང་པོ་སུ་ཡིས་བྱས་པ་ལ༔
འདི་ལ་སྲོག་མེད་དབུགས་ཀྱང་མེད༔ དྲང་སྲོང་གང་གིས་བྱས་པ་ལ༔ མི་རྟོག་ལས་བྱུང་ཟེར་ཟུག་སྙོམས༔ འདི་
ལྟར་ལུས་ཀྱི་བྱ་བྱེད་གཅེས༔ སྨིག་རྒྱུ་རང་ཡུལ་སུས་ཤེས་པ༔ འདི་ལ་རྟག་མེད་ཆད་པ་མེད༔ དྲན་བསམ་བྲལ་
བ་སུས་ཤེས་པ༔ འདི་ལ་འོང་མེད་འགྲོ་བ་མེད༔ ཅེར་མཐོང་རང་ངོ་སུས་ཤེས་པ༔ འདི་ལ་འཁོར་དང་མྱང་
འདས་མེད༔ འདི་ལྟར་སེམས་ཀྱི་དངོས་པོ་གཅེས༔ ཨེ་མཿ༔ རང་བྱུང་ཆེན་པོའི་ཡི་གེ་འདི༔ རབ་ཏུ་ངོ་མཚར་ཆེ་
བས་ན༔ ཧ་ཧ༔ འདི་ལྟར་སུས་ཀྱང་མ་བྱས་པ༔ རང་བྱུང་ཀུན་གྱི་ཐོག་མར་བྱུང་༔ ཨ་ལ་ལ་ཧོ་སྤྲུལ་པའི་སྐུ༔
འདི་ལ་བྱེད་པའི་རྐྱེན་མེད་པས༔ ཐ་མ་འཇིགས་པ་ཀུན་དང་བྲལ༔ འབྱུང་བས་ཅུང་ཟད་གནོད་པ་མེད༔ འདི་
ནི་ནམ་མཁའ་འཕར་བར་ངེས༔ སངས་རྒྱས་སྤྲུལ་པ་ཡིན་པ་ན༔ འདི་ལ་བཤད་ཅིང་སྒོམ་པ་མེད༔ འདི་བྲལ་
བེམས་པོ་སྒོམ་པར་སྣང་༔ དེ་ཕྱིར་འདི་དང་འཕྲད་པར་ཡང་༔ རབ་ཏུ་དཀའ་ཞིང་སྣང་བ་མིན༔ དེས་ན་འདི་
དང་གང་ཕྲད་པ༔ སངས་རྒྱས་འབྲས་བུ་ཐོབ་པ་ལ༔ ཐེ་ཚོམ་དགོས་པ་མ་ཡིན་ནོ༔ ཨེ་མ་འཇིག་རྟེན་གང་ཞིག་
ན༔ སངས་རྒྱས་འབྲས་བུ་སུས་ཐོབ་ཚེ༔ དེ་ཚེ་རང་བྱུང་ཆེན་པོ་འདི༔ འཕར་ཞིང་རང་འོད་ལྔ་པོ་འབྱུང་༔ དེ་ཚེ་
ལན་གསུམ་བཀླག་པར་བྱ༔ དེ་ཡང་དེ་དང་མཉམ་པར་འགྱུར༔ འདི་ནི་བཅངས་པ་ཙམ་གྱིས་ཀྱང་༔ སངས་
རྒྱས་ཉིད་དུ་འགྱུར་བ་ལ༔ ཐེ་ཚོམ་ཟ་བ་ཅི་ཞིག་དགོས༔ གལ་ཏེ་བྱོལ་སོང་མགུལ་དུ་འདི༔ བཏགས་ན་དེ་ཉིད་

གྲོལ་བས་ན༔ འགྲོ་བ་མི་རྣམས་སྨོས་ཅི་དགོས༔ ཨེ་མ་རང་བྱུང་ཡི་གེ་འདི༔ སེམས་ཅན་གཞན་གྱི་དོན་བྱེད་ན༔
ཚེ་འདས་དེ་ཡི་སྤྱི་བོའམ༔ མགུལ་དུ་འདི་བཏགས་བསྲེགས་ན་ནི༔ དེ་ཉིད་གྲོལ་བར་སྨོས་ཅི་དགོས༔ མཚམས་
མེད་ལྔ་པོ་སྤྱད་པ་ཡང་༔ ཉན་ཐོས་རྣམས་དང་སྐལ་བ་མཉམ༔ ལུང་དུ་མ་བསྟན་སྐྱེ་བོ་རྣམས༔ བྱང་ཆུབ་
སེམས་དཔའི་ས་དང་མཉམ༔ ཡིད་དཔྱོད་འཛིན་པའི་གྲུབ་མཐའ་ཡང་༔ རྡོ་རྗེ་འཆང་དང་མཉམ་པར་ངེས༔
འདི་དང་ཕྲད་པའི་སྐལ་བ་ཅན༔ སྙིང་འདྲ་སེམས་ཀྱི་བུ་གཅིག་ལ༔ རིག་པ་དངོས་ཀྱི་རྟགས་ཡོད་པས༔ བཀླག་
ཅིང་བསྲེག་པར་བྱ་མི་དགོས༔ ཕྲད་པ་ཙམ་གྱིས་འགྲུབ་པ་ཡིན༔ བྱེར་ཟུག་ལ་སོགས་བཤད་མི་དགོས༔ དེ་ཡི་
རྟགས་རྣམས་འབྱུང་བ་ནི༔ བྱོལ་སོང་མེ་འོད་དཀར་གསལ་ལ༔ དུད་པ་སྔོན་པོ་ཤར་ཕྱོགས་སུ༔ རུས་པའི་འོད་
ཀྱང་དམར་གསལ་ཡིན༔ གསེར་གྱི་ཡིག་འབྲུ་མ་ཞིག་པར༔ དེ་ཡི་རུས་པ་ཉིད་ལ་འབྱར༔ འདི་ནས་ཟླ་བ་བཅུ་
གསུམ་ན༔ ས་རྣམས་ངེས་པར་གཡོ་བ་ཡིན༔ དེ་དུས་འོད་ཀྱང་མོག་མོག་པོ༔ སྣང་བ་ངེས་པར་འགྱུར་བ་ཡིན༔
སྡིག་ཅན་མེ་མདོག་སེར་ལ་གསལ༔ དུད་པ་ནུབ་ཕྱོགས་ཁ་དོག་དཀར༔ རུས་པའི་མདོག་ནི་སྔོ་ནག་ལ༔ ཡི་གེ་
ཞིག་སྟེ་ཐིག་ལེར་སྣང་༔ འདི་ནས་ཟླ་བ་དགུ་ན་ཡང་༔ སྒྲ་ནི་ཤར་གྱི་ཕྱོགས་སུ་འབྱུང་༔ འདི་ལ་འོད་ནི་མེར་
མེར་པོ༔ འདི་དོན་ངེས་པར་ཡང་དག་གོ༔ ཡིད་དཔྱོད་གྲུབ་པའི་མཐའ་འཛིན་པའི༔ མེ་མདོག་དཀར་གསལ་
གཡོས་པ་མེད༔ དུད་པ་སྔོན་པོ་གྱེན་འགྲེང་འབྱུང་༔ རུས་མདོག་དཀར་པོ་ཐིག་ལེ་ཅན༔ ཡི་གེ་འདི་ཉིད་མ་ཞིག་
པར༔ ཁ་དོག་དཀར་པོ་འོད་དང་ལྡན༔ སྐབས་སྐབས་རུས་པའི་དཀྱིལ་ན་སྣང་༔ འདི་ལ་སྐུ་དང་གདུང་ཡང་
འབྱུང་༔ འདི་ནས་ཞག་ནི་གསུམ་ན་ཡང་༔ སྒྲ་ནི་ཤར་གྱི་ཕྱོགས་ནས་འོང་༔ འོད་ནི་ནུབ་ཀྱི་ཕྱོགས་སུ་སྣང་༔
འདི་ནི་ངེས་པར་སྤྲུལ་པ་ཡི༔ སྐུ་ཡི་འབྲས་བུ་རྙེད་པ་ཡིན༔ ཀྱེ་མ༔ སྣང་བདག་རང་བཞིན་སྤྲུལ་པའི་སྐུ༔ དེ་ཡི་
ཕྱི་ནང་གསང་ཚིག་ནི༔ ཐུན་མོང་ཉིད་དུ་ཕྲད་པ་མིན༔ རིགས་ལྡན་སྐྱེས་བུ་སྐལ་ཆེན་པོ༔ འགའ་ལ་འདི་ཉིད་
སྣང་བ་ལསཿས༔ ཀུན་གྱིས་མཐོང་བ་མ་ཡིན་ནོ༔ རང་བྱུང་ཡི་གེ་འདི་མེད་པར༔ སྐྱེས་བུ་ཉིད་ནི་གང་སུ་རུང་༔
སེམས་ཅན་དོན་ཉིད་བྱེད་འདོད་ཀྱང་༔ སེམས་ཅན་དོན་ནི་ནུས་པ་མིན༔ ཡང་དག་ལམ་ནི་མཐོང་བ་མིན༔
ཡང་དག་ལམ་ནི་མཐོང་སྲིད་ཀྱང་༔ ཉན་ཐོས་རྣམས་དང་ཁྱད་ཅི་ཡོད༔ ཀུན་གྱི་སྤྱོད་ཡུལ་མ་ཡིན་ནོ༔ གལ་ཏེ་
འདི་ཉིད་ཕྲད་ན་ཡང་༔ འདི་ནི་ངེས་པའི་སྤྲུལ་པས་ན༔ སྒྲིབ་བྱེད་ཉིད་དང་མ་བྲལ་བས༔ འདི་ལ་ཐེ་ཚོམ་སྐྱེ་
བར་འགྱུར༔ དེས་ན་འདི་ཉིད་རྣམ་སྤངས་པས༔ འབྲས་བུ་གཏན་ནས་བརླག་པ་ཡིན༔ སྐལ་བ་མཆོག་རབ་
ལྡན་པ་ཀུན༔ ཐེ་ཚོམ་སྐྱེ་བར་ག་ལ་སྲིད༔ དེ་ཡིས་འདི་ཉིད་གསང་ཆེན་དུ༔ ཡང་དག་པར་ནི་འགྱུར་བའོ༔ གལ་

ཏེ་འདི་ཉིད་སྣང་བའི་མིས༔ འདི་ཉིད་ཡོད་པར་སུ་གཞན་ལ༔ སྨྲ་བར་བྱེད་པའི་མི་དེ་ཡི༔ རང་གི་འབྲས་བུ་རང་
བརླག་ཏུ༔ འདི་ཡིས་བྱེད་པ་ཁོ་ན་ཡིན༔ དེ་ཡི་ཕྱིར་ན་རང་བྱུང་གི༔ ཡི་གེ་འདི་ཉིད་ཡོད་པའི་མིས༔ ཚིག་ཟུར་
ཙམ་ཡང་སྨྲ་མི་བྱ༔ གསང་བ་ལས་ནི་དངོས་གྲུབ་འབྱུང་༔ མ་གསང་མཆོག་དང་ཐུན་མོང་གི༔ དངོས་གྲུབ་དེ་
ཡིས་སྤངས་པ་ཡིན༔ གསང་སྟེ་ལུས་ལ་ཡང་དག་བཅང་༔ འདི་དང་བྲལ་བར་མ་བྱས་ན༔ ནམ་ཞིག་འཆི་བའི་
དུས་ཀྱི་ཚེ༔ འདི་ཉིད་ལུས་ལ་གནས་པ་ལ༔ རིགས་དྲུག་སྐྱེ་བ་རྣམ་བཞི་ཡི༔ གྲོང་ཁྱེར་དུ་ནི་འཇུག་མི་སྲིད༔ དེ་
ཡི་ཕྱིར་ན་འདི་ཉིད་དང་༔ འགྲོ་དང་ཉལ་དང་འདུག་པ་དང་༔ དེ་བཞིན་ཟ་དང་འཆག་པ་དང་༔ ཕྱག་དང་སྐོར་
བ་ལ་སོགས་དང་༔ འདུད་པའི་ལག་པ་གར་ཉིད་དང་༔ སྐྱུགས་དང་ཁྲུས་བྱེད་ཕྱི་ས་འདོར༔ དེ་བཞིན་སྨྲ་དང་
སྔགས་ཟློས་དང་༔ ཡི་གེ་ཀློག་དང་མཆོད་བཤགས་དང་༔ ཇི་ལྟར་སྨྲ་བ་ལ་སོགས་དང་༔ བསམ་པ་ཇི་སྙེད་
གཡོ་བ་དང་༔ ཇི་ལྟར་སྣ་ཚོགས་སྤྱོད་བྱེད་ཀྱང་༔ འདི་དང་འབྲལ་བར་མི་བྱའོ༔ འདི་ནི་རིས་མེད་སྤྲུལ་པའི་སྐུ༔
རང་གཞན་དོན་རྣམས་རྫོགས་པར་བྱེད༔ བྱོལ་སོང་རིགས་སམ་བུད་མེད་དང་༔ སྐྱེ་བ་དམན་པའི་སེམས་ཅན་
ཡང་༔ འདི་དང་བྲལ་བར་མ་བྱས་ན༔ ངེས་པ་འབྲས་བུ་ཐོབ་པས་ན༔ བྲལ་བའི་བར་མཚམས་མ་ཞུགས་པ༔
འདི་ལ་རབ་ཏུ་གཅེས་པ་ཡིན༔ དེ་བཞིན་དྲོད་དང་མ་བྲལ་བར༔ རྒྱུན་དུ་ལུས་ལ་བཅང་བར་བྱ༔ གལ་ཏེ་དུས་
ཚོད་བྱུང་བའི་ཚེ༔ འདི་ཉིད་ཀློག་པར་ཡང་དག་གོ༔ འདི་ཉིད་བཅངས་པས་ངེས་པར་འགྲུབ༔ འཆང་བའི་གསང་
ཚིག་ཡི་གེ་ནི༔ དྲན་པ་ཀུན་གྱི་ཐོག་མ་ཡི༔ དབང་པོ་ཞེན་པ་བཟློག་པ་ནས༔ རབ་ཏུ་དཀོན་ཚིག་ཡན་ཆད་ལ༔
གསེར་རམ་བཻཌཱུརྱ་ཡིས་བྲི༔ མགུལ་ལམ་སྤྱི་བོར་བཏགས་པས་འགྲུབ༔ མངོན་རྫོགས་རྒྱལ་པོར་སངས་རྒྱས་
ཐོབ༔ ཅེས་རྡོ་རྗེ་འཆང་གི་གསུངས་པ་ལ་མངོན་པར་བསྟོད་དེ་རྗེས་སུ་ཡི་རང་ངོ་༔ མཆོད་འོས་རང་བཞིན་གྱི་
དམ་ཚིག་ཆེན་པོའི་ཚིག༔ ཤིན་ཏུ་གསང་ན་ངེས་པར་འགྲུབ་པའི་བཀའ་གསང་གཉན་པོ་རྫོགས་པ་ཆེན་པོ་
གསེར་གྱི་སྙིང་པོ་ཉི་མ་རབ་ཏུ་སྣང་བྱེད་ཀྱི་མན་ངག༔ དུས་གནད་ངེས་པ་རྫོགས་སོ༔ ༔ སཱ་མཱ་ཡཱ༔ རྒྱ་རྒྱ་རྒྱ༔ ༈ སངས་རྒྱས་ཀྱི་འདས་རྗེས་གསུམ་བཞུགས་སོ༔ རྒྱ་གར་སྐད་དུ༔ བུད་དྷ་དྷེ་ཀ་ར་ཡེ་དྷུ་ནཱ་མ༔ བོད་སྐད་དུ༔
སངས་རྒྱས་ཀྱི་ཞལ་ཆེམས་དང་པོ་ཞེས་བྱ་བ༔ ཡང་དག་པར་རྫོགས་པའི་སངས་རྒྱས་དྲུག་པ་རྡོ་རྗེ་འཆང་ལ་
ཕྱག་འཚལ་ལོ༔ ཀྱེ་མ་ཀྱེ་མ༔ རིགས་ཀྱི་བུ་རྣམས་གསང་སྔགས་ཀྱི་གནད་ཐམས་ཅད་གཅིག་ཏུ་དྲིལ་ནས་
ཉམས་སུ་ལོང་ཞིག༔ ལུས་ངག་ཡིད་ཀྱི་སྔོན་འགྲོ་ནི༔ མི་རྟག་སྙིང་རྗེ་བྱང་སེམས་སྤྱང༔ ལུས་འདི་མ་རིག་རྒྱུད་
བསྐྱེད་ཕྱིར༔ རིགས་དྲུག་ས་བོན་ཉིད་དུ་གནས༔ རིག་པ་སྐུ་གསུམ་དངོས་ཡིན་ཕྱིར༔ སྐུ་གསུམ་ཡི་གེ་གསུམ་
467

དུ་ཤར༔ ཡི་གེའི་རྩལ་སྦྱང་རུ་ཤན་དབྱེ༔ དེ་ནས་རྣལ་དུ་དབབ་པའི་ཕྱིར༔ ཉན་ཐོས་བྱང་སེམས་ཁྲོ་བོ་ཡི༔ ལྟ་
སྟངས་ཉིད་ཀྱིས་སོར་ཡང་གཞུག༔ གནས་བརྟན་གྲོལ་བའི་གདེང་ཐོབ་ནས༔ ཕྱི་ནང་བྱ་བ་ཀུན་བཏང་སྟེ༔
གླང་སེང་དྲང་སྲོང་འདུག་སྟངས་བཅའ༔ ངག་ནི་སྨྲ་བ་རྒྱུན་བཅད་ལ༔ སེམས་ནི་སྨིན་ཕྲག་མཁའ་ལ་གཏད༔
སྒོ་ཡུལ་རླུང་གི་གནད་བསྟུན་པས༔ ཡུལ་ལ་ཡེ་ཤེས་མངོན་དུ་སྣང་༔ མངོན་གསུམ་གནད་ལས་འབྲལ་མི་བྱ༔
མི་འགུལ་གསུམ་ལ་གཞི་བཅས་པས༔ སྣང་བ་བཞི་ཡི་དྲོད་རྙེད་ནས༔ སྡོད་པ་གསུམ་གྱི་ཚད་ཟིན་ཏེ༔ ཐོབ་པ་
གསུམ་གྱི་གཟེར་ཐེབས་ནས༔ ཁམས་གསུམ་དག་ཏུ་ལྡོག་རེ་སྐན༔ མྱ་ངན་འདའ་བར་ཐེ་ཚོམ་མེད༔ ཅེས་སུམ་
ཅུ་རྩ་གསུམ་གྱི་ལྷོ་ཕྱོགས་སྨན་འཚོ་བྱེད་གཞོན་ནུའི་ལྡུམ་རར༔ རྡོ་རྗེ་འཆང་ཆེན་པོ་ཡོངས་སུ་མྱ་ངན་ལས་འདའ་
བའི་ཚུལ་བསྟན་པའི་ཚེ༔ དགའ་རབ་རྡོ་རྗེ་ས་ལ་འགྱེལ་ཞིང་གདུང་བའི་སྨྲེ་སྔགས་ཕྱུང་བ༔ ཀྱེ་མ་ཀྱི་ཧུད་ཀྱེ་མ་
ཀློང་༔ སྟོན་པ་སྒྲོན་མེའི་འོད་ནུབ་ན༔ འཇིག་རྟེན་མུན་པ་གང་གིས་སེལ༔ ཞེས་བརྗོད་དེ་བརྒྱལ་སངས་པ་དང་༔
འོང་ཕུང་གི་ནང་ནས་ཕྱག་གཡས་པའི་གྲུ་མོ་མན་ཆད་ཕྱུང་ནས༔ རིན་པོ་ཆེ་ཤེལ་གྱི་ཟ་མ་ཏོག་སེན་གང་བ་ཞིག༔
ཕྱག་གཡས་པའི་མཐིལ་དུ་བབས་ཏེ༔ དེ་ཞལ་ཕྱེ་བས་རིན་པོ་ཆེ་མཐིང་ཁ་ལ་བཻ་ཌཱུརྱ་བཞུ་བའི་ཁུ་བས་བྲིས་པ་
བབས་པས་དགའ་རབ་རྡོ་རྗེ་རྟོགས་པའི་གདེང་དང་ལྡན་པར་གྱུར་ཏོ༔ ས་མ་ཡཱ༔ ༔རྒྱ་གར་སྐད་དུ༔ བུད་དྷ་དྷེ་
ཀ་ར་མ་དུ་ནཱ་མ༔ བོད་སྐད་དུ༔ སངས་རྒྱས་ཀྱི་འདས་རྗེས་གཉིས་པ༔ ཡང་དག་པར་རྫོགས་པའི་སངས་རྒྱས་
དབང་པོའི་སྟོབས་ཀྱིས་རྣམ་པར་གནོན་པ་ཉིད་ལ་ཕྱག་འཚལ་ལོ༔ ངེས་པར་སངས་རྒྱས་ཐོབ་འདོད་ན༔ སྔོན་
དུ་འགྲོ་ལ་རྩལ་ཉིད་སྦྱང་༔ ལུས་དང་ངག་དང་ཡིད་གསུམ་པོ༔ རུ་ཤན་ལེགས་པར་མ་ཕྱེད་ན༔ ཁམས་གསུམ་
ཉིད་ལས་མི་བསྒྲོད་པས༔ སྔོན་དུ་འགྲོ་བ་དག་ལ་བསླབ༔ སྔོན་འགྲོའི་གནད་ལ་མཁས་གྱུར་ན༔ མཆོག་ཐུན་
དགོངས་པ་ལ་མཁས་འགྱུར༔ དབེན་པའི་གནས་སུ་གཅིག་པུར་འདུག༔ ལུས་ཀྱི་སྔོན་འགྲོ་བྱ་བའི་ཕྱིར༔
རིགས་དྲུག་སྤྱོད་པ་སྣ་ཚོགས་སྤྱད༔ དཀོན་མཆོག་གསུམ་གྱི་སྤྱོད་པ་བྱ༔ སྐྱིལ་ཀྲུང་མཐིལ་སྤྲད་དྲང་པོར་བསྲང་༔
སྤྱི་བོར་ཐལ་མོ་སྦྱར་བར་བྱ༔ དེ་ལྟར་ལུས་ཀྱིས་སུས་བྱས་པ༔ ལུས་དེ་མི་ལྡོག་བར་ཆད་ཞི༔ ཞེན་པ་ལྡོག་ཅིང་
སྒྲིབ་པ་འདག༔ ལུས་དེ་སྤྲུལ་པའི་སྐུར་གྲོལ་ནས༔ སངས་རྒྱས་སྐུ་དང་གཉིས་སུ་མེད༔ ལྷག་མེད་ཉིད་དུ་
འགྱུར་བའོ༔ ངག་གི་སྔོན་འགྲོ་བྱ་བའི་ཕྱིར༔ རིགས་དྲུག་སྒྲ་སྐད་སྣ་ཚོགས་བརྗོད༔ ཞི་ཁྲོའི་སྒྲ་དང་འབྱུང་བའི་
སྒྲ༔ རྣམ་པ་སྣ་ཚོགས་ཉིད་ལ་སྤྱད༔ རྒྱས་གདབ་གནད་ལ་ཞག་གསུམ་བྱ༔ རྩལ་སྦྱང་གཉེན་བཙལ་ལམ་དུ་
གཞུག༔ དེ་ལྟར་ངག་གིས་སུས་བྱས་པ༔ ཞེན་ལོག་ངག་གི་སྒྲིབ་པ་དག༔ མི་ལྡོག་གཉིས་མེད་ལོངས་སྐུར་གྲོལ༔

ཡིད་ཀྱི་སྔོན་འགྲོ་བྱ་བའི་ཕྱིར༔ རིགས་དྲུག་སྡུག་བསྔལ་བློ་ལ་བླང་༔ དེ་ནས་སེམས་ཀྱི་བྱུང་ས་བཙལ༔ མ་རྙེད་
ཆོས་ཀྱི་སྐུ་དང་སྤྲད༔ དེ་ནས་སེམས་ཀྱི་གནས་ས་བཙལ༔ མ་རྙེད་ལོངས་སྤྱོད་སྐུ་དང་སྤྲད༔ དེ་ནས་སེམས་ཀྱི་
འགྲོ་ས་བཙལ༔ མ་རྙེད་སྤྲུལ་པའི་སྐུ་དང་སྤྲད༔ དེ་ལྟར་སེམས་ཀྱིས་སུས་བྱས་པ༔ ཞེན་ལོག་བར་ཆད་ཞི་བ་དང་༔
སྒྲིབ་དག་ཁམས་གསུམ་ལྡོག་པ་མེད༔ ཆོས་ཀྱི་སྐུ་གྲོལ་གཉིས་མེད་འདའ༔ དེ་ནས་ལུས་ངག་ཡིད་གསུམ་པོ༔
རྣལ་དུ་འབེབས་ལ་མཁས་པར་བྱ༔ དེས་ནི་གསུམ་པོ་སོར་ཆུད་ནས༔ ཉམས་ལེན་ཉིད་ལ་བརྩོན་པར་འགྱུར༔
དེ་ལྟར་སྔོན་འགྲོ་རྫོགས་བྱས་ནས༔ དེ་དག་བློ་ཡིས་བོར་ནས་ཀྱང་༔ མངོན་སུམ་གནད་ལ་དབབ་པའི་ཕྱིར༔
ལུས་ངག་ཡིད་གསུམ་བྱ་བ་སྤང་༔ འདི་ནི་དུར་ཁྲོད་ཆེན་པོ་མེ་རི་འབར་བའི་ཤར་ཕྱོགས་ཌཱཀྐི་མ་སྣ་ཚོགས་འདུ་
བའི་གནས་སུ༔ ཡང་དག་པར་རྫོགས་པའི་སངས་རྒྱས་ཡོངས་སུ་མྱ་ངན་ལས་འདས་པའི་ཚུལ་བསྟན་པའི་ཚེ༔
དགའ་རབ་རྡོ་རྗེ་ས་ལ་འགྱེལ་ཏེ་གདུང་བའི་སྨྲེ་སྔགས་ཕྱུང་བ༔ ཀྱེ་མ་ཀྱི་ཧུད་ཀྱེ་མ་ཀློང་༔ སྟོན་པ་སྒྲོན་མེའི་
འོད་ནུབ་ན༔ འཇིག་རྟེན་མུན་པ་གང་གིས་སེལ༔ ཞེས་བརྗོད་དེ་བརྒྱལ་སངས་པ་དང་༔ མདུན་གྱི་ནམ་མཁར་
འོད་ཕུང་གི་དཀྱིལ་དུ༔ ཕྱག་གཡས་པའི་གྲུ་མོ་མན་ཆད་ཕྱུང་ནས༔ བཻ་ཌཱུརྱ་ཞུན་མ་ཉིད་ལ་རིན་པོ་ཆེ་ལྔ་ཡི་ཡི་
གེ་རང་བྱུང་དུ་བཀོད་པ༔ རིན་པོ་ཆེ་ཤེལ་གྱི་ཟ་མ་ཏོག་དང་བཅས་པ་བབས་པ༔ བྱིན་རླབས་ཆེན་པོ་མཆོག་གི་
ཡི་གེ༔ སངས་རྒྱས་ཀྱི་ཞལ་ཆེམས་གཉིས་པ༔ སྤྲུལ་པ་པོ་དགའ་རབ་རྡོ་རྗེ་བཟུང་བའི་དོན་དུ་སྣང་བར་བྱས་པ༔
མྱ་ངན་ལས་འདའ་བ་ཐམས་ཅད་ཀྱི་སྣ་ཁྲིད་དང་འདྲ་བ༔ བསྟན་པ་ཐམས་ཅད་ཀྱི་བཅུད་བསྡུས་ཤིང་བུ་གཅིག་
པར་བསྟན་པའོ༔ སྭ་མཱ་ཡཱ༔ ༔རྒྱ་གར་སྐ་དུ༔ བུད་དྷ་དྷེ་ཀ་ར་ཡ་ཏྲི་ནཱ་མཿ༔ བོད་སྐད་དུ༔ སངས་རྒྱས་ཀྱི་འདས་
རྗེས་གསུམ་པ༔ རང་གྲོལ་རྡོ་རྗེ་འཆང་ལ་ཕྱག་འཚལ་ལོ༔ ཀྱེ་མ་ཀྱེ་མ་རིགས་ཀྱི་བུ་རྣམས་གསོན་ཅིག༔ ལུས་
ནི་མྱ་ངན་འདའ་འདོད་ན༔ སྐུ་གསུམ་བཞུགས་སྟངས་ཉིད་ལ་བསླབ༔ འདི་ལྟར་སུ་ཡིས་བྱས་པ་ནི༔ དུས་
གསུམ་སངས་རྒྱས་ཐམས་ཅད་ཀྱི༔ སྐུ་ཡི་ཀློང་དུ་མྱ་ངན་འདའ༔ ངག་ནི་བསླབ་བྱའི་རིམ་པ་དང་༔ གནས་པ་
བརྟན་ཞིང་ལ་ཡང་བཟླ༔ དེ་ལས་མི་འདའ་སུས་བྱས་པ༔ དུས་གསུམ་སངས་རྒྱས་ཐམས་ཅད་ཀྱི༔ གསུང་གི་
ཀློང་དུ་མྱ་ངན་འདའོ༔ སེམས་གནས་གཟིགས་སྟངས་གསུམ་གཅུན་ཏེ༔ ཡུལ་གནད་ནམ་མཁའ་རྐྱེན་བྲལ་ལ༔
སྒོ་གནད་ཟློག་ཕབ་ཟུར་གྱིས་ལྟ༔ རླུང་གནད་ཤིན་ཏུ་དལ་ལ་བསླབ༔ དེ་ལྟར་གནད་གསུམ་གཟིར་བ་ཡིས༔
སྐུ་གསུམ་རིག་པ་སྟོང་པར་འཆར༔ ལུག་རྒྱུད་རིག་པ་བཙོན་དུ་བཟུང་༔ མངོན་སུམ་གནད་མཐོང་བཟློག་པ་
མེད༔ ཆོས་ཉིད་མངོན་སུམ་སྣང་བ་ཡིས༔ ཡིད་དཔྱོད་འཛིན་པའི་ལྟ་བ་ནུབ༔ གོང་དུ་འཕེལ་བའི་ཉམས་སྣང་

གིས༔ བར་དོའི་ཡེ་ཤེས་མངོན་དུ་བྱས༔ རིག་པ་ཚད་ཕེབས་སྣང་བ་ཡིས༔ ལོངས་སྤྱོད་རྫོགས་པའི་སྐུ་ངོས་ཟིན༔
ཆོས་ཉིད་ཟད་པའི་སྣང་བ་ཡིས༔ རྫོགས་ཆེན་བྱ་བྲལ་འབྲས་བུ་ཐོབ༔ འདི་ལྟར་བཞི་ལ་མཐར་ཕྱིན་ན༔ མྱང་
འདས་གཞན་དུ་བཙལ་མི་དགོས༔ མི་འགུལ་གསུམ་ལ་གཞི་བཅས་པས༔ སྡོད་པ་གསུམ་གྱི་ཚད་ཟིན་ཏེ༔
རྟགས་ནི་ལུས་ངག་ཡིད་ལ་འབྱུང་༔ ཐོབ་པ་གསུམ་གྱི་གཟེར་ཐེབས་སོ༔ དེ་ལས་བསྟན་དུ་མེད་དོ་སྭ་མཱ་ཡཱ༔
བསྟན་པ་གང་བབས་རིན་ཆེན་གྱིས༔ ལེགས་བྲིས་མཆན་ཁུང་དག་ཏུ་བཅང་༔ བཀུར་སྟི་སུས་བྱས་གྲོལ་བར་
ངེས༔ འཇའ་འོད་སྒྲ་དང་ས་གཡོ་དང་༔ སད་སེར་མུ་གེ་གཟས་ཟིན་དུས༔ ཕྱོགས་བསྟུན་ལྕེ་ཡིས་འདི་བཀླགས་
ན༔ སྟོང་གསུམ་སྤྲུལ་པའི་སངས་རྒྱས་ལ༔ ཡོན་ཕུལ་བ་བས་འདི་དོན་ཆེ༔ བསྟན་པ་ཐམས་ཅད་ཀྱི་རང་བབས་
རང་བྱུང་བྱིན་བརླབས་ཀྱི་ཡི་གེ་འདི༔ རྒྱལ་པོ་ཛ་རི་ཞེས་བྱ་བའི་ཁབ་ཀྱི་ལྟོ༔ བྱ་རྒོད་སྤུངས་པའི་རི་ལ་སྟོན་པ་
མྱ་ངན་ལས་འདའ་བའི་ཚུལ་བསྟན་པའི་ཚེ༔ དགའ་རབ་རྡོ་རྗེས་གདུང་བའི་སྨྲེ་སྔགས་ཕྱུང་བས༔ རིན་པོ་ཆེ་
ལྔའི་ཡི་གེ་རང་བྱུང་བ་དགའ་རབ་རྡོ་རྗེའི་ཕྱག་གཡས་པའི་མཐིལ་དུ་བབས་པ༔ སངས་རྒྱས་ཀྱི་འདས་རྗེས་ཐ་
མ་བསྟན་པ་ཐམས་ཅད་ཀྱི་བུ་གཅིག་པར་བཀོད་པའོ༔ སཱ་མཱ་ཡཱ༔ རྒྱ་རྒྱ་རྒྱ༔
༄༅༔ ༔གསེར་ཡིག་ཅན༔ ༈ སངས་རྒྱས་ཀྱི་འདས་རྗེས་གསུམ་ལས༔ དང་པོ་དགའ་ལྡན་ནས་བབས་པ་མན་ངག་རྣམས་ཀྱི་རྩ་བ༔
གཉིས་པ་གསང་ཆེན་རོལ་པའི་དུར་ཁྲོད་དུ་བབས་པ་དང་པོའི་འགྲེལ་བའི་ཚུལ༔ གསུམ་པ་བྱ་རྒོད་སྤུངས་རིར་བབས་པ་གཉིས་པའི་
ཊཱི་ཀ་སྟེ་འདས་རྗེས་གསུམ་བཞུགས༔ རྒྱ་གར་སྐད་དུ༔ བྷུ་དྷ་དྷེ་ཀ་ར་ཨེ་ཀ༔ བོད་སྐད་དུ༔ སངས་རྒྱས་ཀྱི་འདས་རྗེས་
དང་པོ༔ ཨེ་ཨེ་ཨེ་མ་རིགས་ཀྱི་བུ༔ ལུས་དང་ངག་དང་ཡིད་ཀྱི་སྔོན་དུ་འགྲོ་བ་ལ་རྩལ་སྦྱང་བར་བྱའོ༔ རྣལ་དུ་
དབབ་པའི་ཆོ་གས་སོར་གཞུག་པར་བྱའོ༔ དེ་ལྟར་བྱས་པས་སངས་རྒྱས་ཀྱི་མཛད་སྤྱོད་ལ་རེག་པའོ༔ ལུས་ནི་
བཞུགས་སྟངས་ལས་མི་འདའ་བར་བྱའོ༔ ངག་ནི་སྨྲ་བའི་རྒྱུན་གཅོད་པར་བྱའོ༔ སེམས་ནི་གཏད་པའི་འབེམ་
དང་མི་འབྲལ་བར་བྱའོ༔ དེས་ནི་སངས་རྒྱས་ཀྱི་བདེན་པ་ལ་རེག་པའོ༔ སྤྲྀ༔ ཀྱེ་མ་ཀྱེ་མ་རིགས་ཀྱི་བུ༔ སྒོ་དང་
ཡུལ་དང་རླུང་རིག་གི་གནད་བསྟུན་པར་བྱའོ༔ དེས་ནི་ཆོས་ཉིད་དངོས་ལ་རེག་པའོ༔ རིགས་ཀྱི་བུ༔ དེ་ལ་སྣང་
བའི་རང་བཞིན་ཆོས་ཐམས་ཅད་དུ་འགྱུར་རོ༔ དེས་ནི་ཆོས་ཉིད་ལ་བྱན་ཚུད་པའོ༔ ཞེས་སུམ་ཅུ་རྩ་གསུམ་གྱི་
གནས་སྨན་འཚོ་བྱེད་གཞོན་ནུའི་ལྡུམ་རར༔ རྡོ་རྗེ་འཆང་ཡོངས་སུ་མྱ་ངན་ལས་འདས་པའི་ཚུལ་བསྟན་པའི་ཚེ༔
སྤྲུལ་པ་པོ་དགའ་རབ་རྡོ་རྗེས་གདུང་བའི་སྨྲེ་སྔགས་བཏོན་པ༔ ཀྱེ་མ་ཀྱི་ཧུད་ཀྱེ་མ་ཀློང་༔ སྟོན་པ་སྒྲོན་མེའི་འོད་
ནུབ་ན༔ འཇིག་རྟེན་མུན་པ་གང་གིས་སེལ༔ ཞེས་བརྗོད་པས་འོད་ཕུང་གི་དཀྱིལ་ནས་ཕྱག་གཡས་པའི་གྲུ་མོ་
མན་ཆོད་བསྟན་ནས་དགའ་རབ་རྡོ་རྗེའི་སྤྱི་བོ་དང་ལག་མཐིལ་དུ་རིན་པོ་ཆེ་ཤེལ་གྱི་ཟ་མ་ཏོག་སེན་གང་བ་

གཅིག་བབས་ཏེ༔ དེ་ཞལ་ཕྱེ་བས་རིན་པོ་ཆེ་མཐིང་ག་ལ་བཻཌཱུརྱ་མཐིང་གའི་ཞུན་མས་བྲིས་པ་བབས་པས་
དགའ་རབ་རྡོ་རྗེས་རྟོགས་པའི་གདེང་རྙེད་དོ༔ འདས་རྗེས་དང་པོ་རྫོགས་སོ༔ ཨཻ༔ རྒྱ་གར་སྐད་དུ༔ བུདྡྷ་དྷེ་ཀ་
ར་དྷུ་ཡེ༔ བོད་སྐད་དུཿ༔ སངས་རྒྱས་ཀྱི་ཞལ་ཆེམས་གཉིས་པ༔ ཨེ་མ་ཧོ༔ རིགས་ཀྱི་བུ༔ ལུས་རུ་ཤན་མ་ཕྱེད་
པས་ཁམས་གསུམ་དུ་ལྡོག་པས་ན་ལུས་རུ་ཤན་འབྱེད་པ་ལ་མཁས་པར་བྱའོ༔ ངག་རུ་ཤན་མ་ཕྱེད་ན་ངག་
ཁམས་གསུམ་དུ་ལྡོག་པར་འགྱུར་བས་ངག་རུ་ཤན་འབྱེད་པ་ལ་མཁས་པར་བྱའོ༔ སེམས་རུ་ཤན་མ་ཕྱེད་ན་
སེམས་ཁམས་གསུམ་དུ་ལྡོག་པས་ན་སེམས་རུ་ཤན་འབྱེད་པ་ལ་མཁས་པར་བྱའོ༔ དེ་ནས་ལུས་རྣལ་དུ་མ་ཕབ་
ན་ལུས་སོར་མི་ཆུད་དོ༔ ངག་རྣལ་དུ་མ་ཕབ་ན་ངག་སོར་མི་ཆུད་དོ༔ དེ་ནས་སེམས་རྣལ་དུ་མ་ཕབ་ན་སེམས་
སོར་མི་ཆུད་དོ༔ ཨེ་མ་ཧོ༔ རིགས་ཀྱི་བུ༔ ལུས་ཡོངས་སུ་མྱ་ངན་ལས་འདའ་བར་འདོད་ན་ལུས་སྐུ་གསུམ་གྱི་
བཞུགས་སྟངས་ལས་མི་འདའ་བར་བྱའོ༔ ངག་ཡོངས་སུ་མྱ་ངན་འདའ་བར་འདོད་ན་ངག་སྨྲ་བ་བཅད་པའི་
འཁོར་ལོ་ལས་མི་འདའ་བར་བྱའོ༔ རིགས་ཀྱི་བུ་སེམས་ཡོངས་སུ་མྱ་ངན་ལས་འདའ་བར་འདོད་ན༔ ཡུལ་ནམ་
མཁའ་སྟོང་པ་དང་མི་འབྲལ་བར་བྱའོ༔ ཨཻ༔ དེ་ནི་སྐྱེ་བ་མེད་པའི་ཐབས་མཆོག་ཏུ་གསུངས་སོ༔ སྣང་བ་ཐམས་
ཅད་ཆོས་ཉིད་དུ་འཆར་བར་འདོད་ན༔ མིག་སྐུ་གསུམ་གྱི་གཟིགས་སྟངས་ལས་མ་འདས་པར་གྱིས་ཤིག༔ དེས་
ནི་སྣང་བ་གཟིགས་སྣང་ཐམས་ཅད་རང་སྣང་དུ་འཆར་བའི་གནད་དོ༔ ཨེ་མ་ཧོ༔ རིག་པ་ལ་བྱན་ཚུད་པར་
འདོད་པའི་སྐྱེས་བུས་ཡུལ་སྟོང་པ་ལ་རིག་པ་སྟོང་པ་གཏད་པར་བྱའོ༔ དེས་ནི་ཡུལ་ཐམས་ཅད་ཆོས་ཀྱི་དབྱིངས་
སུ་འདའ་བར་འགྱུར་རོ༔ ཨེ་མ་ཧོ༔ འགྱུ་བ་རང་སར་གྲོལ་བར་འདོད་ན་རླུང་རབ་ཏུ་དལ་བ་བརྟན་པར་བྱའོ༔
ཨེ་མ་ཧོ༔ དེས་ནི་ཁམས་གསུམ་འཁོར་ལོ་རྒྱུན་བཅད་པར་འགྱུར་བའི་མན་ངག་གོ༔ ཨེ་མ་ཧོ༔ དེ་ལྟར་སྣང་བ་
བཞིའི་ཆོས་ཉིད་སྐྱེས་པ་ལས་འཁྲུལ་པའི་སྣང་བ་རྒྱུན་ཆད་པའོ༔ ཨེ་མ་ཧོ༔ རིགས་ཀྱི་བུ་མི་འགུལ་བ་གསུམ་
ལ་གཞི་ཆོས༔ ༔ སྡོད་པ་གསུམ་གྱིས་ཚད་ཟུངས་ཤིག༔ སོ་ཕག་ཤི་ཐཾ༔ ཐོབ་པ་གསུམ་གྱིས་གཟེར་ཐོབ་ཅིག༔
ས་མ་ཡཱ༔ དེ་ལྟར་སུས་བྱེད་པ་ཁམས་གསུམ་དུ་ལྡོག་རེ་ཀན༔ དབུ་རྒྱ་འགར་བ་ལམ༔ ཞེས་དུར་ཁྲོད་ཆེན་པོ་མེ་
རི་འབར་བར་སྤྲུལ་སྐུ་མྱ་ངན་ལས་འདས་པའི་ཚུལ་བསྟན་པའི་ཚེ༔ དགའ་རབ་རྡོ་རྗེ་བརྒྱལ་ཞིང་ས་ལ་འགྱེལ་
ནས་གདུང་བའི་སྨྲེ་སྔགས་བཏོན་པ༔ ཀྱེ་མ་ཀྱི་ཧུད་ཀྱེ་མ་ཀློང་༔ སྟོན་མ་སྒྲོན་མེའི་འོད་ནུབ་ན༔ འཇིག་རྟེན་མུན་
པ་གང་གིས་སེལ༔ ཞེས་པ་བརྒྱལ་སངས་ནས་བརྗོད་པས༔ ནམ་མཁའ་འོད་ཕུང་གི་དཀྱིལ་ནས་ཕྱག་གཡས་
པའི་གྲུ་མོ་མན་ཆད་བསྟན་ནས༔ རིན་པོ་ཚེ་རབ་ཏུ་འོད་འབར་བ་ཁྱད་པར་གྱི་ཡི་གེ་བབས་པ་ཙམ་གྱིས་ཡུན་གྱི་

སྒྲིབ་པ་མ་སྦྱངས་གནས་སུ་དག་གོ༔ མཁའ་འགྲོ་མའི་གནས་སུ་སྣང་བར་བྱས་སོ༔ སངས་རྒྱས་ཀྱི་འདས་རྗེས་
གཉིས་པ་རྫོགས་སོ༔ སྤྲྀ༔ རྒྱ་གར་སྐད་དུ༔ བུདྡྷ་དྷེ་ཀ་ར་ཏྲི༔ བོད་སྐད་དུ༔ སངས་རྒྱས་ཀྱི་ཞལ་ཆེམས་གསུམ་པ༔
ཟག་པ་རང་ཟད་སྣང་བ་རང་སར་གྲོལ་བ་ལ་ཕྱག་འཚལ་ལོ༔ ཀྱེ་མ་ཀྱེ་མ་རིགས་ཀྱི་བུ༔ སྔོན་དུ་འགྲོ་བའི་གནད་
ལ་མཁས་ན་མཆོག་དང་ཐུན་མོང་གི་དགོས་པ་ལ་མཁས་པར་འགྱུར་རོ༔ དེ་ཡང་ལུས་ཀྱིས་བྱ་བྱེད་འཁོར་ལོ་
བསྐོར༔ ངག་ནི་ཅ་ཅོའི་འཁོར་ལོ་བསྐོར༔ སེམས་ནི་འཕྲོ་འདུའི་འཁོར་ལོ་བསྐོར༔ དེ་ལྟར་བྱ་བྱེད་འཁོར་ལོ་
ལས༔ འདས་པ་མེད་པའི་ཆོས་ཉིད་ལ༔ འཁོར་ལོ་ཞེས་ཀྱི་མིང་ནས་མེད༔ བར་ཆོད་སེལ་དང་ཞེན་པ་ལོག༔
སྡིག་པ་མ་ལུས་འདག་པར་ནི། ཐུན་མོང་གྱུར་པའི་དགོས་པའོ༔ མཆོག་ལ་ཁམས་གསུམ་མི་འཇུག་དང༌༔ སོ་
སོའི་སྐུ་རུ་གྲོལ་བ་དང་༔ སྐུ་གསུང་ཐུགས་སུ་འདས་པ་ཡིས༔ འདི་དུས་སྤྱོད་པར་བྱས་པའོ༔ དེ་ཡིས་ལུས་ཀྱི་
འབྲེལ་ཆད་ནས༔ ཁམས་གསུམ་དག་ཏུ་ལྡོག་པ་མིན༔ ལུས་དང་ངག་དང་སེམས་ཉིད་ལ༔ རྣལ་དུ་ཕེབས་ལ་
མཁས་པར་བྱ༔ དེས་ནི་ལུས་ངག་སོར་ཆུད་ནས༔ ཉམས་ལེན་ཉིད་ལ་བརྩོན་པར་འགྱུར༔ དེ་ལྟར་སྔོན་འགྲོ་
རྫོགས་བྱས་ནས༔ དེ་དག་བློ་ཡིས་བོར་བྱས་ལ༔ ད་ནི་མངོན་སུམ་ཏིག་ལ་དབབ༔ ཅེས་པའོ༔ ཨེ་མ་ཧོ༔ རིགས་
ཀྱི་བུ༔ ལུས་ཀྱི་གནད་དུ་ཆོས་ཀྱི་སྐུའི་བཞུགས་སྟངས་སེང་གེ་ལྟ་བུ་དང་༔ ལོངས་སྐུ་ནི་གླང་པོ་ཆེ་ལྟ་བུ་དང་༔
སྤྲུལ་པ་སྐུའི་བཞུགས་སྟངས་ནི་དྲང་སྲོང་ཙོག་པུའི་རྣམ་པ་ལྟ་བུའོ༔ དེ་ཉིད་ལས་མ་འདས་ན་སངས་རྒྱས་ཐམས་ཅད་
ཀྱི་སྐུའི་ཀློང་དུ་མྱ་ངན་ལས་འདའ་བར་འགྱུར་རོ༔ ངག་ནི་བསླབ་པར་བྱ་བའི་རིམ་པ་དང་༔ གནས་དང་བརྟན་
ཞིང་ལ་བཟླ་བ་ལས་མི་འདའ་བར་བྱའོ༔ དེ་ལྟར་བྱས་པས་སངས་རྒྱས་ཀྱི་གསུང་གི་ཀློང་དུ་མྱ་ངན་ལས་འདའ་
བར་འགྱུར་རོ༔ ཨཻ༔ སྒོ་ནི་བཟློག་ཕབ་ཟུར་གྱིས་ནི༔ གཟིགས་སྟངས་རྣམ་པ་གསུམ་དུ་གྲགས༔ ཆོས་སྐུ་ལོངས་
སྐུ་སྤྲུལ་སྐུ་ཡི༔ གཟིགས་སྟངས་གསུམ་ལས་མི་འདའོ༔ ཡུལ་ནི་སྤྲིན་བྲལ་ནམ་མཁའ་ལ༔ རིག་པ་སྟོང་བ་འཆར་
བའོ༔ རླུང་ནི་དལ་བ་བརྟེན་པ་ཡིས༔ འགྲོ་དྲུག་འཁྲུལ་པའི་རྒྱུན་ཆད་དོ༔ མངོན་སུམ་གནད་འདི་སུས་མཐོང་བ༔
ཁམས་གསུམ་ལྡོག་པ་མ་ཡིན་ནོ༔ ཨཻ༔ ཆོས་ཉིད་མངོན་སུམ་སྣང་བ་ཡིས༔ ཡིད་དཔྱོད་འཛིན་པའི་ལྟ་བ་ནུབ༔
ཉམས་སྣང་གོང་དུ་འཕེལ་བ་ཡིས༔ བར་དོའི་ཡེ་ཤེས་མངོན་དུ་བྱས༔ རིག་པ་ཚད་ཕེབས་སྣང་བ་ཡིས༔ ལོངས་
སྤྱོད་རྫོགས་པའི་སྐུ་ངོས་ཟིན༔ ཆོས་ཉིད་ཟད་པའི་སྣང་བ་ཡིས༔ རྫོགས་ཆེན་བྱ་བྲལ་འབྲས་བུ་ཐོབ༔ འདི་ལྟར་
བཞི་ལ་མཐར་ཕྱིན་ན༔ མྱང་འདས་གཞན་དུ་བཙལ་མི་དགོས༔ "༔ མིག་དང་ལུས་དང་རིག་པ་ཉིད༔ འགུལ་
བ་མེད་པར་གནད་ཟིན་ན༔ མངོན་སུམ་གནད་ལ་ཕེབས་པའོ༔ ལུས་དང་སྣང་བ་རླུང་ཉིད་ཀྱང་༔ བྱས་པ་མེད་

པར་སྡོད་པའོ༔ ཆོས་ཉིད་དལ་བས་གྲུབ་པའོ༔ སྐྱེ་དང་འཇུག་དང་རླུང་སེམས་ལ༔ སུ་ཡིས་རང་དབང་ཐོབ་
པའི་མི༔ སངས་རྒྱས་དགོངས་པའི་དྲོད་རྙེད་དོ༔ ཨཻ༔ བསྟན་པ་གང་ལ་དབང་བ་ཡི༔ ཁ་དོག་གིས་ནི་ལེགས་
བྲིས་ནས༔ མཆན་ཁུང་གཡས་སུ་བཟུང་བྱས་ཏེ༔ རྟག་ཏུ་བཀུར་སྟི་སུས་བྱས་པ༔ འབད་པ་མེད་པར་གྲོལ་བར་
ངེས༔ ཉི་ཟླ་གཟའ་ཡིས་ཟིན་པ་དང་༔ སྒྲ་དང་ས་གཡོས་མུ་གེའི་དུས༔ རྡོ་རྗེའི་ལྕེ་ཡིས་འདི་བཀླགས་ན༔ སྟོང་
གསུམ་སྤྲུལ་པའི་སངས་རྒྱས་ལ༔ ཡོན་ཕུལ་བས་ནི་འདི་དོན་ཚེ༔ བསྟན་པ་ཐམས་ཅད་ཀྱི་རྩ་བ་རང་བྱུང་གི་ཡི་
གེ་ལས་བཀོད་པ་བྱིན་བརླབས་ཀྱི་བརྒྱུད་པའི་གནད༔ སུ་ལ་བབས་པ་འབད་པ་མེད་པར་གྲོལ་བ་ལ་ཐེ་ཚོམ་
མེད་དོ༔ ལྟོ་ཕྱོགས་བདེ་ལྡན་ཡིད་འདྲེས་པ་བྱ་རྒོད་སྤུངས་པའི་རི་ལ་སྟོན་པ་མྱ་ངན་ལས་འདས་ཚུལ་བསྟན་
པའི་ཚེ༔ སྤྲུལ་པ་པོ་དགའ་རབ་རྡོ་རྗེའི་ཕྱག་གཡས་པའི་མཐིལ་དུ་བབས་པ་སངས་རྒྱས་ཀྱི་འདས་རྗེས་གསུམ་
པ་ཞལ་ཆེམས་སུ་བཀོད་པ་རང་བྱུང་བ་བསྟན་པ་ཐམས་ཅད་ཀྱི་བུ་གཅིག་པོ་རྫོགས་སོ༔ འདི་ཉིད་བཅངས་པ་
ཙམ་གྱིས་ནི༔ སངས་རྒྱས་རྣམས་ཀྱི་དགོངས་པ་ཐོབ༔ རང་རིག་བྱིན་རླབས་རྒྱུད་བརྟེན་ནས༔ ངན་སོང་འཁོར་
བ་དོང་སྤྲུག་གོ༔ འདི་ནི་བཤད་ཅིང་བརྟན་པ་མིན༔ རབ་ཏུ་གསང་ལ་ལུས་ལ་བརྟེན། དངོས་གྲུབ་ཀུན་གྱི་
རྩ་བར་འབྱུང་༔ གྷུ་ཧྱ་ས་མ་ཡ༔ སོ་ཕག་ཤི་ཐཾ༔ རིན་པོ་ཆེ་བརྒྱ་རྩ་ནི་རྒྱུ་ལས་རང་བྱུང་བའོ༔ འཛམ་བུའི་
གླིང་གཞན་མེད་པར་ཡིད་ཆེས་སོ༔ ཨཻ༔
༈ གསེར་ཡིག་ཅན༔ རིགས་འཛིན་གྱི་འདས་རྗེས་བཞི་ཞར་འབྱུང་དང་བཅས་པ་བཞུགས་སོ༔ དགའ་རབ་རྡོ་རྗེའི་ཚིག་གསུམ་
གནད་དུ་བརྡེག་པ་བཞུགས༔ ན་མོ་ཤྲཱི་གུ་རུ་ཡེ༔ རང་རིག་རྟོགས་པའི་གདེང་ལ་ཕྱག་འཚལ་ལོ༔ ཡིན་
གཞི་ཡི་ངོ་བོ་གནས་ཚུལ་པ་གྲུབ་པ་མེད་པའི་རིག་པ་འདི༔ རང་སྣང་འཆར་ཚུལ་ཅིར་ཡང་སྣ་ཚོགས་སུ་སྣང་བ་
མ་འགགས་པས༔ སྣང་ཞིང་སྲིད་པའི་ཆོས་ཀུན་ཀྱང་ཆོས་སྐུའི་ཞིང་དུ་ཤར༔ ཤར་བ་དེ་ཉིད་རང་གི་རིག་
པ་ཉིད་ཀྱི་ཐོག་ཏུ་གྲོལ༔ དེ་དོན་བདེ་གཤེགས་ཀུན་གྱི་ཐུགས་གཉིས་སུ་མེད་པའི་ཡེ་ཤེས་ཀྱི་དགོངས་པ་
ཐམས་ཅད་འདིར་འདུས་པ༔་བརྒྱལ་འཇམ་དཔལ་བཤེས་གཉེན་བ་བསླང་ཕྱིར་ཚིག་གསུམ་གནད་དུ་
བརྡེག་པའི་མན་ངག་འདི༔ འཁོཪ་འདས་གཉིས་ཀྱི་རྡོས་ཐག་བཅད་གཉིས་ཀ་རང་ཡིན་པར་ཤེས་པས་
པའི་ཕྱིར༔ འཆི་ཁའི་མ་ཞལ་ཚེམས་ཤིན་ཏུ་དམ་པར་བཟུང་བར་བསྟན་པ་ནི་སྙིང་གི་དཀྱིལ་དུ་སྦོས༔
ཨ་སྐྱེ་མེད་དུ་ལ་བཟླ་བའོ༔ ཥྚིཿ༔ — རིག་པ་སྤྱི་བརྟོལ་དུ་བསྟན་པའི་མན་ངག་ནི༔ ངོ་རང་ཐོག་ཏུ་སྤྲད་པ་

རིག་པ་ཉིད་རིག་པ་ཉིད་དུ་རང་ངོ་རྣམ་དག་ཏུ་བསྟན་པ་ཞེ་སྡང་ཉིད་ཞེ་སྡང་ཉིད་ཀྱིས་གྲོལ་བར་ངོ་སྤྲད་པའོ༔ དང་༔ ཐག་གཅིག་
ཐོག་ཏུ་བཅད་པ་གཉིས་མེད་ཤེས་པའི་རིག་པ་དང་༔ གདེང་གྲོལ་ཐོག་ཏུ་བཅའ་དེའི་ཕྱིར་རང་རིག་རང་
གིས་གྲོལ་བའོ༔ བའོ༔ རང་ངོ་ཡིན་ཐམས་ཅད་རང་སྣང་དུ་མ་གྲོལ་བ་གཅིག་ཀྱང་མེད་པ་གཞན་ངོ་སྣང་ཚུལ་
མ་རྟོགས་པ་ལ་རང་གཞན་གཉིས་སུ་བྱུང་གཉིས་འདྲེས་པ་རང་ཐོག་ཏུ་རང་གྲོལ་བའི་མན་ངག་གཅིག་རོལ་གཅིག་
བཀལ་བ་མི་མཛེས་ཏེ་གཅིག་གིས་ཆོག་པའོ༔ འཕྲད་པའོ༔ །སྨི༔ ཅིར་སྣང་རང་ཡིན་མ་ཡིན་པའི་ཆོས་ལོགས་ནས་མི་
རྙེད སྟོབས་རང་གི དེས་ན་རིགས་མཐུན་གྱིས་རིགས་མཐུན་གྲོལ་ཏེ་གཉེན་པོ་གཞན་མེད་པའོ༔ རང་ཆེ་རང་རང་ཕྲད་པའོ༔
ནི་དཔེར་ན་སྐད་རིགས་མཐུན་པའི་མི་སྐད་མི་མཐུན་པའི་ཡུལ་གང་དུ་ཕྲད་ཀྱང་རང་དུ་ཤེས་པ་ལྟར་ཞེ་སྡང་དུ་ཤེས་པས་གྲོལ༔ མ་
ཐོག་ཏུ་མ་རང་ཕྲད༔ སྣང་བ་ཉིད་སྣང་བས་གྲོལ་ཏེ་དཔེར་ན་མར་ལ་མར་ཐིམ་པ་ལྟ་བུའོ༔ བུ་ཐོག་ཏུ་རང་ཕྲད༔ རིག་པ་ཉིད་
རིག་པས་གྲོལ་ཏེ་ཆུ་ལ་ཆུ་ཐིམ་པ་ལྟ་བུའོ༔ གཅིག་ཐོག་ཏུ་གཅིག་རང་རང་ངོ་རང་དུ་ཕྲད་པ་ངོ་བོ་བརྗོད་ལས་འདས་པ་དཔེར་ན་
ནམ་མཁའ་ལ་ནམ་མཁའ་ཐིམ་པའམ་སྦྲུལ་གྱི་མདུད་གསུམ་དུས་གཅིག་ལ་གྲོལ་བ་ལྟ་བུའོ༔ ཕྲད་པའོ༔ རིག་པ་གཅིག་པུ་རང་
དང་འབྲེལ་བ༔ དེ་ལྟར་ན་རང་གི་ངོ་བོ་ཤེས་ན་དུས་གཅིག་ལ་ཐམས་ཅད་འདུས་ཤིང་ངོ་བོ་གཅིག་ལས་མ་འདས་པའི་ཡེ་ཤེས་
དཔེར་ན་ཡིད་མཐུན་པའི་ཕོ་མོ་དབེན་པར་ཕྲད་པ་ལྟ་བུའོ༔ རང་གཅིག་པུ་སྣ་ཚོགས་སུ་སྣང་ཡང་ཐ་དད་ཉིད་ཐ་དད་ཉིད་
གྱིས་གྲོལ་བའི་ཡེ་ཤེས་སྤྱི་མདུད་གཅིག་བཅད་པས་དོ་ཐག་བརྒྱ་ཆད་པ་ལྟ་བུའོ༔ རང་དང་འབྲེལ་བ༔ གྲོལ་བ་གཅིག་པུ་རང་
དང་འབྲེལ་བའོ༔ ནི་རང་སྣང་ཡིན་པ་གཞན་དུ་མི་རྙེད་པའི་ཡེ་ཤེས་ཏེ་ཡེ་ཤེས་ཉིད་དུའོ༔ དཔེར་ན་ལམ་བརྒྱ་སྟོང་གི་མཐའ་གྲོང་
ཁྱེར་གཅིག་ལ་ཟུག་པ་ལྟ་བུའོ༔ རང་ཐོག་ཏུ་མཐར་སྣང་གི་ཐག་ཆོད༔ དེ་ལྟར་རང་གིས་རང་ངོ་ཤེས་བས་མ་རིག་པ་དང་
གཉིས་སུ་མེད་པ་སྟེ་དཔེར་ན་མི་གཅིག་ལ་མིང་མང་པོ་ཡོད་པ་གང་ནས་བོས་ཀྱང་འོང་བ་དོན་གཅིག་ལས་མ་འདས་པ་ལྟ་བུའོ༔
གཅིག་ཐོག་ཏུ་རང་སྣང་གི་ཐག་ཆོད༔ གྲོལ་ཐོག་ཏུ་ཐེ་ཚོམ་གྱི་ཐག་ཆོད་པའོ༔ རང་གིས་རང་གྲོལ་ཏེ་རིག་པས་རིག་པ་
གྲོལ་བ་སྟེ་དེ་ལྟར་རང་ཡིན་པར་ངོ་ཤེས་པས་རྟོགས་པ་ཐམས་ཅད་རང་སར་གྲོལ་བས་སྔར་འདྲེས་གྱི་མི་ཕྱིས་མཐོང་བ་ལྟ་བུའོ༔ ཨཱི༔
རང་ལ་བྱན་ཚུད་པ་ཕྱུག་པོའི་འགྲུ་བ་ཐམས་ཅད་རང་སར་གྲོལ་བ་དཔེར་ན་བང་མཛོད་ལ་ཅི་འདོད་པ་ལྟ་བུའོ༔ བང་མཛོད་
ལྟ་བུའི་གདེང་༔ གཞན་ལ་བྱན་ཚུད་པ་རིག་པ་མངོན་སུམ་དུ་སྣང་བ་ལ་གཞན་མ་གྲུབ་པས་གླིང་བཞི་ལ་དབང་བསྒྱུར་བ་
ལྟ་བུ་དེ་ཡང་འབྱུང་བ་ལ་དབང་བསྒྱུར་ནུས་པ་སྟེ་རྐྱེན་རྐྱེན་གྱིས་གྲོལ་བས་དབང་པོ་གཞན་ལ་རག་མ་ལུས་པའོ༔ འཁོར་ལོས་
བསྒྱུར་པའི་རྒྱལ་པོ་ལྟ་བུའི་གདེང་༔ གྲོལ་ས་ལ་ཆོས་ཉིད་ཀ་དག་དྲི་མ་མེད་པ་ལ་རང་སར་གྲོལ་བ་ནམ་མཁའ་ལ་ནམ་
མཁའ་ཐིམ་པའམ་མཁའ་ལ་སྤྲིན་དེངས་པ་ལྟ་བུའོ༔ བྱན་ཚུད་པ་མཁའ་ལ་མཁའ་ཐིམ་པ་ལྟ་བུའི་གདེང་ངོ་༔ སྤྲི༔ རང་

ཐོག་ཏུ་རང་གྲོལ༔ རང་རང་གིས་གྲོལ་བ་རྡོ་བས་རྡོ་བཅག་པ་ལྟ་བུ་དང་ལྕགས་ཀྱིས་ལྕགས་འཇོམས་པ་ལྟར་དྲི་མས་དྲི་མ་དག་པའོ༔
གཅིག་ཐོག་ཏུ་གཅིག་གྲོལ༔ བ་ནི་མེ་ལས་མེ་ལེན་པ་ཆུ་ལ་ཆུ་འཕོ་བ་ལྟ་བུ་མར་ལ་མར་བསྣན་བ་ལྟ་བུའོ༔ མ་བུ་གཉིས་སྦྱོར་
བའོ༔ རང་གི་མ་རང་ཡིན་པས་སྟོང་པས་སྟོང་པས་སྟོང་པ་གྲོལ་བས་རིག་པ་སྣང་བ་ལ་ཐིམ་པའོ༔ ཨཻ༔ རང་ངོ་ཤེས་པས་གཞི་དང་ངོ་
ཕྲད་པའོ༔རང་གི་རང་སྣང་དུ་ཤེས་པ་དཔེ་མེ་ལོང་ནང་དུ་བཞིན་མཐོང་བ་ལྟ་བུའོ༔ དེའི་ཕྱིར་ན་ཡིད་ཆེས་པ་མ་དང་བུ་
ཕྲད་པ་ལྟ་བུ་སྟེ་གྲོལ་ས་གཅིག་པུ་ཡིན་པར་ངོ་ཤེས་རང་གི་རང་ཐོག་ཏུ་གྲོལ་བས་སྣང་བ་སྟོང་པ་ལ་གསལ་བ་རིག་པར་
ངོ་ཤེས་པའོ༔ པའོ༔ རང་གི་རང་གྲོལ་བར་ཤེས་པས་ཐོག་མ་འཁོར་བ་རང་གིས་ཤེས་པ་དེ་འདས་པ་ལ་འདས་པར་
ཤེས་པ་མ་རིག་པ་རང་གྲོལ་བ་ཡིན་ནོ། རིག་པ་ཉིད་ལ་ཐག་བཅད་པའོ༔ དེའི་དཔེ་དངོས་ཕྱིར་དྲི་མས་དྲི་མ་འཁྲུ་
བ་དང་༔ དོན་རང་ཡིན་པའི་ཕྱིར་རྣམ་རྟོག་ཉིད་ལ་རྣམ་རྟོག་སྟེ་གཉེན་པོ་གཞན་ལ་རག་མ་ལུས་པར་ཐག་བཅད་དོ༔
གཞི་ཉིད་ལས་ཆུ་ལ་ཆུ་བཞག་དང་མར་ལ་མར་བཞག་པ་ལྟ་བུ༔ གྲོལ་བས་གདེང་གང་ཡིན་ཏུ་བཅའ་བའོ༔ དེའི་
ཕྱིར་སྦྲུལ་གྱི་མདུད་པ་ཉིད་སྦྲུལ་རང་གིས་གྲོལ་བ་ལྟ་བུ་སྟེ༔ གཞན་ལྟོས་ཀྱི་རིག་པ་རང་གི་ཐོག་ཏུ་གྲོལ་པས་
རིག་པ་རང་གནས་ཚི་ཆད་པས༔ དངོས་གཞི་རང་ཐོག་ཏུ་གཞི་བཅའ་བའོ༔ ༔ དགའ་རབ་རྡོ་རྗེ་ཡོངས་སུ་མྱ་
ངན་ལས་འདའ་བའི་ཚུལ་བསྟན་པའི་ཚེ༔ འཇམ་དཔལ་བཤེས་གཉེན་བརྒྱལ་ཞིང་ས་ལ་འགྱེལ་ནས་ཀྱེ་མ་ཀྱི་
ཧུད་ཅེས་སྒྲ་ཆེན་པོ་ཕྱུངས་པས༔ རོ་ལངས་བདེ་བ་འོད་ཀྱི་དཀྱིལ་ནས་ཕྱག་གཡས་པ་ཕྱུངས་ཏེ༔བརྒྱལ་
འཇམ་དཔལ་བཤེས་གཉེན་བ་སློང་བའི་དོན་དུ་གསང་བའི་ཞལ་ཆེམས་ཚིག་གང་ཟག་གཅིག་གྲོལ་བའི་
གསུམ་གནད་དུ་བརྡེག་པ༔ ཕྱག་གཡས་པའི་མཐིལ་དུ་བཻཌཱུརྱ་མཐིང་ཁ་ཞུན་མས་རང་ནན་ཏུ་བྲིས་པ་བབས་ཏེ༔
རིན་པོ་ཆེ་ཤེལ་གྱི་ཟ་མ་ཏོག་སེན་གང་བ་ཅིག་སྣོད་དུ་བབས་པས༔ འཇམ་དཔལ་བཤེས་གཉེན་བརྒྱལ་བ་
ལས་གྲོལ་བར་གྱུར་ཅིང་༔ རྟོགས་པའི་གདེང་དང་ལྡན་པར་གྱུར་ཏོ༔ དེའི་ཕྱིར་ན་གཞན་ལ་གསང་བ་ཐུགས་
ཀྱི་དཀྱིལ་འཁོར་དུ་སླ་བར་བྱའོ༔ འཆི་ཁ་མའི་ཞལ་གདམས་ཚིག་གསུམ་རྒྱུད་ཐམས་ཅད་ཀྱི་བཅུད་ཕྱུངས་པ༔
ལྟ་བའི་དོན་གསེར་ལྟ་བུར་བསྟན་པ༔ དུར་ཁྲོད་ཆེན་པོ་བསིལ་བ་ཚལ་དུ་བབས་པ༔ ཆུ་བོ་དན་ཏིག་མགོར་
སྣང་བར་བྱས་པའི་གདམས་ངག་དམ་པ༔ སེམས་ཅན་ཐམས་ཅད་དབུགས་འབྱིན་པར་བྱེད་པའི་ལམ༔ སངས་
རྒྱས་ཀྱི་ཞིང་དུ་སྐད་ཅིག་ལ་གྲོལ་བར་བྱེད་པའི་མན་ངག་རྫོགས་སོ༔
༈ འཇམ་དཔལ་བཤེས་གཉེན་གྱི་སྒོམ་ཉམས་དྲུག་པ་བཞུགས་སོ༔ ༄༅༔ ༔ན་མོ་ཤྲཱི་གུ་རུ་ཡེ༔ རང་རིག་རྟོགས་པའི་
གདེང་ལ་ཕྱག་འཚལ་ལོ༔ གཞི་ཡི་གནས་ལུགས་ཡིན་པ་གྲུབ་པ་མེད་པའི་རིག་པ་འདི༔ རང་སྣང་སྣང་བ་

སྣ་ཚོགས་སུ་འཆར་ཚུལ་ཅིར་ཡང་མ་ངེས་པས༔ སྣང་སྲིད་ཀུན་ཀྱང་ཐམས་ཅད་རང་སྣང་ཡིན་པར་ཤེས་པས་ཆོས་
སྐུའི་ཞིང་དུ་འཆར༔ ཤར་བ་དེ་ཉིད་རང་རང་སྣང་ཉིད་དུ་གྲོལ་གི་ཐོག་དེར་གྲོལ༔ དེ་དོན་བདེ་གཤེགས་ཀུན་
གྱི་དགོངས་པ་ནི༔ སངས་རྒྱས་ཀྱི་ཐུགས་གཉིས་སུ་མེད་པའི་ཡེ་ཤེས་བརྒྱལ་འཇམ་དཔལ་བཤེས་གཉེན་གྱིས་ཤྲཱི་སིང་
ཧ — བ་བསླང་ཕྱིར་ཚིག་དྲུག་མན་ངག་ནི༔ འཁོར་འདས་གཉིས་ཀ་རང་སྣང་ཡིན་པར་ཤེས་པའི་མན་ངག༔ ཀྱི་
སྲོག་ཐག་བཅད་པའི་ཕྱིར༔ འཆི་ཁའི་ཞལ་ཆེམས་རང་སེམས་རྣམ་དག་ཏུ་བསྟན་པ་རིག་པ་སྤྱི་བརྟོལ་དུ་བསྟན་པའི་
གདམས་ངག་ནི༔ སྙིང་གི་དཀྱིལ་དུ་སྦོས༔ ཤིན་ཏུ་དམ་པར་སཱ་མཱ་ཡཱ་དམ་ཚིག་དགོངས་པ་མཉམ་པར་ཞོག་ཅིག༔
མ་ཏི་ཏྲ་མ༔ དགོངས་པ་རང་ལ་གནས་པའི་གཏིང་ལ་ཕྱག་འཚལ་ལོ༔ དོན་གྱི་དགོངས་པ་སྒོམ་པའི་
ཉམས་དྲུག་ཏུ་བསྟན་པ་ཡེ་ཤེས་ཆེན་པོའི་ལུང་༔ འདི་ནི་ཡུལ་ལ་ནམ་མཁའ་སྟོང་པ སྣང་བའི་ཡེ་ཤེས་ཆེན་
པོ་དེ༔ དཔེར་ན་རི་དྭགས་རྒྱ་ལ་ཇི་ལྟར་ཚུད་པ་བཞིན༔ བྱ་བྱེད་བྲལ་བའི་མཁའ་ལ་ནམ་མཁའ་སྤྲིན་དང་
བྲལ་བ་ལ་མིག་དང་རིག་པ་གཏད་དེ་བརྟག་པར་བྱའོ༔ ཇི་ལྟར་འཇམ་དཔལ་བཤེས་གཉེན་བདག་གི་བློ་ལ་
དགོངས་ཤར་བའི༔ བརྒྱལ་བ་བསླང་ཕྱིར་དོན་གྱི་དགོངས་པ་འི་ཞལ་ཆེམས་འདི༔ རིག་པའི་གཏད་ས་
ལུས་ཀྱི་འདུག་སྟངས་དང་མིག་གི གནད་དང་བསྟུནཿ༔ དགོངས་པའི དོན་མན་ངག གི་གནད་དྲུག དྲུག་གིས་
ཕྱི་ནས་བསྟན༔ ཀྱེ་མ་ཀྱེ་མ་རིགས་ཀྱི་བུ་ཤྲཱི་སིང་ཧ་ལ་བོས་ནས་ཆེན་པོ༔ དོན་གྱི་རིག་པ་— དྲི་མ་དང་
བྲལ་བ་གཅེར་བུ་མངོན་སུམ་ལུ་གུ་རྒྱུད་དུ་ལྟ་བར་འདོད་ན༔ རིག་པའི་ཡུལ་བཙལ་ནམ་མཁའ་སྤྲིན་བྲལ་
བ་དང་༔ ལུས་ཀྱི་འདུག་སྟངས་གནད་གཟིར་བ་དང་༔ འགྲོ་འོང་གི་ལམ་རླུང་ཕྱིར་འཛིན་བཅད་
པ་དང་༔ གཏད་པའི་འབེན་དབྱིངས་གནད་གཟུང་བ་དང་༔ མི་འགུལ་བ་གསུམ་ལ་གཞི་
བཅའ་བ་དང་༔ རྒྱ་ཆེ་བའི་ནམ་མཁའ་ལ་སྦར་གྱིས་རིག་པའི་རང་ངོ་ཟིན་པ་བཟུང་བའོ༔ ཐོག་མ་ཀ་དག་
བབས་ཀྱི་འཁྲུལ་མ་མྱོང་བའི་སྤྱི་གཞི༔ ཡུལ་དང་༔ འཁྲུལ་པ་སྣང་བ་ལྷུན་གྲུབ་ཀྱི་མ་རིག་པའི་བག་ཆགས་རྒྱུད་
ལ་ལངས་པའོ༔ ཡུལ་དང་༔ གནས་པ་བརྟེན་པ་ལུས་ཀྱི་ཡུལ་རང་གི་སྙིང་གི་དཀྱིལ་ན་རིག་པའི་རྟེན་གནས་སོ༔ དང་
༔ ཉམས་སུ་བླང་བྱ་ནམ་མཁའ་སྤྲིན་དང་བྲལ་བའི་ཡུལ་ནམ་མཁའ་ལ་རིག་པ་མངོན་སུམ་དུ་སྣང་༔ ཇི་ལྟར་སྣང་ན་
ལུ་གུ་རྒྱུད་དུ་སྣང་བའོ༔ དང་༔ གསལ་བ་དངོས་སྣང་ཁ་དོག་འོད་ཀྱི་ཡུལ་དེ་ཡང་འོད་དང་ཐིག་ལེ་དང་སྐུའི་སྣང་བ་
དུས་འདི་ཉིད་ལ་འཆར་རོ༔ དང་༔ ཐ་མ་འགྲོ་ས་རང་སྣང་བར་དོའི་ཡུལ་རང་གི་རིག་པའི་ཡེ་ཤེས་འོད་སྐུའི་རྣམ་པར་
སྣང་ཞིང་བེམས་པོར་མ་གྲུབ་ད་ལྟ་དེའི་དོན་ཉམས་སུ་བླངས་པས་འོད་སྣང་འདི་ཉིད་ལ་གཏན་ལ་ཕེབས་པས་བར་ཆོད་མེད་པར་

སངས་རྒྱའོ༔ ལོ༔ སེང་གེའི་འདུག་སྟངས་རྐང་མཐིལ་གཉིས་སྤྲད་པུས་མོ་ཕྱིར་བསྒྲད་མཇིང་པ་ཡིད་ཙམ་གྱེན་ལ་བཏེག་
སྟེ་སྟོད་སེང་གེ་ལྟར་བྱ་སྟེ་མིག་ནམ་མཁའ་ལ་གཏད༔ ཀྱིས་རིག་པ་གཅུན་པ་དང་༔ གླང་པོ་ཆེའི་འདུག་སྟངས་ཀྱིས་ལྟ་བ་
མིག་མི་འཛུམ་པར་ནམ་མཁའ་ལ་ཧར་པོར་ལྟ་གཡས་གཡོན་དུ་མི་ལྟའོ༔ དང་༔ འདབ་ཆགས་ཀྱི་ལྡིང་ཐབས་ཀྱིས་ལྟ་
མིག་དེ་ཡང་ནམ་མཁའ་ཉིད་དང་མ་བྲལ་བར་ཡིད་ཙམ་གྱེན་ལ་ལྟའོ༔ བ་སྤྱི་རྒྱ་རླབས་ཀྱིས་གཅོད་པ་དང་༔ ཝ་མོའི་ཟུར་
འགྲོས་ཀྱིས་ས་མནན་པ་དེ་ཡང་ནམ་མཁའ་སྤྲིན་དང་བྲལ་བའི་དུས་སུ་རི་རྩེ་ལ་སོང་ལ་མིག་གཡས་ཀྱི་ཟུར་གྱིས་མནན་ཏེ་
དཔུང་པའི་སྟེང་དུ་ལྐོག་མ་བཞག་ལ་ལྟ༔ དང་༔ སྐྱེས་བུའི་རྒྱང་ཐབས་ཀྱིས་དེ་ཡང་དབེན་པར་གན་རྐྱལ་དུ་ཉལ་ཏེ་ཡན་
ལག་བཞི་ཀ་ཐར་རྩེ་བརྒྱངས་ལ་མིག་སྟེང་དུ་ལྟའོ༔ བར་སྣང་དུ་ཡིད་བཟུང་བ་དང་༔ རྒྱ་མདུད་ཀྱི་དྲིལ་ལུགས་ཀྱིས་
རང་གི་ཤེས་པ་མིག་ཏུ་དྲིལ་ཏེ་ཐིག་ལེ་དང་འདུ་འབྲལ་མེད་པར་བརྟག་གོ༔ ལུ་གུ་རྒྱུད་ཀྱི་ཁུངས་བཅད་པའོ༔ ཁ་སྣའི་
དབུགས་ཡུད་ཙམ་ནང་དུ་འཐེན་དབུགས་ཁད་ཀྱིས་བསྡམས་ལ་ཡང་རིམ་གྱིས་ཕར་ལ་བཏང་ཏེ་འོག་སྒོ་བསྡམ་པར་བྱའོ༔
པས མ་རིག་པ་ལས་ཀྱི་རླུང་ལྡོགཿ༔ ཤེས་པ་ནི་མིག་ནམ་མཁའ་ལ་མ་འགུལ་བར་གཏད་པས་རྣམ་
རྟོག་གི་རྒྱུ་འགྲུལ་ཆོདཿ༔ རིག་པ་མིག་ཏུ་བཅུག་པས་ཟླ་བ་ཕྱེད་མ་འགགས་པར་ལྟའོ༔ ངོ་བོ་ལ་འཁྲུལ་པ་
མེད༔ དབྱིངས་ཕྱི་ནང་འདྲེས་པས་ནམ་མཁའ་དང་དབྱིངས་རྣམ་པར་དག་པའི་སྒྲོན་མ་དབྱིངས་ཀྱི་གོ་རར་ཆུད་པས༔
རིག་པ་ལ་འགྲོ་ས་མེད༔ དེ་ཉིད་དབྱིངས་དང་མ་བྲལ་བས་ཡིད་ཀྱི་རྣམ་རྟོག་ཆོད༔ རིག་པ་དབྱིངས་དང་ཕྱི་
ནང་གཉིས་འདྲེས་པས་འཁྲུལ་པ་གཞི་ལ་སངས་པའོ༔ ནམ་མཁའ་སྤྲིན་དང་བྲལ་བ་དང་༔ དབྱིངས་རྣམ་
པཪ་དག་པ་དྲི་མ་དང་བྲལ་བ་དང་༔ སྣང་བ་སྒྲིབ་གཡོགས་དང་བྲལ་བ་དང་༔ ཐིག་ལེ་སྤྲོ་བསྡུ་དང་བྲལ་མིག་
ཟུར་མནན་ཏེ་ཡིད་ཙམ་གྱེན་ལ་བཟློག་པས་འཇའ་ཚོན་གྱི་རྣམ་པ་ལྟ་བུ་གུག་གེ་བ་མཐིང་ཤས་ཆེ་བ་འཆར་བས་དེ་ལ་མིག་གཏད་སྟེ་དེ་
ལྟར་འོད་ཟེར་ལ་གཏད་པས་སྣང་བ་ཐམས་ཅད་རིམ་གྱིས་འོད་དུ་འཆར་རོ༔ དེ་ཉིད་རིག་པ་ཡིན་ནོ༔ ཤར་ཀྱང་འོད་དེ་ཉུང་འབྲུ་ཙམ་
འགྲོ་ཞིང་དེ་ལ་གཏད་ན་རིམ་གྱིས་རྒྱ་ཆེ་བའི་ཐིག་ལེ་འཆར་རོ༔ དེ་ལ་གོམས་པས་སྣང་སྲིད་ཐམས་ཅད་འོད་དང་ཐིག་ལེ་སྐུར་འགྱུར་རོ༔
བ་དང་༔ འོད་སྣང་གསལ་འགྲིབ་བྲལ་བ་དེ་ལྟར་གོམས་པས་སྣང་སྲིད་ཐམས་ཅད་འོད་དང་ཐིག་ལེར་འཆར་བས་བར་དོ་
ལ་རག་མ་ལུས་པར་འཚང་རྒྱའོ༔ དང་༔ ལུ་གུ་རྒྱུད་འགྲོ་འོང་དང་བྲལ་བ་དེ་ལྟར་འོད་ཀྱི་དབྱིངས་དེ་ཉིད་ཀྱི་ནང་དུ་རང་
གི་རིག་པའི་ངོ་བོ་དེ་ལུ་གུ་རྒྱུད་ལྕགས་སྒྲོག་ལྟ་བུའི་འོད་ཟེར་ལྔ་ཚང་པ་ཐིག་ལེ་ཉུང་འབྲུ་ཙམ་ལྔའི་ཆ་ཚང་བར་འཆར་ཏེ་དེ་ཡང་བཟུང་
བར་དཀའ་བས་དེ་ལ་མིག་གཏད་པས་ཐམས་ཅད་སྐུའི་སྣང་བར་འཆར་རོ༔ དེ་ནི་རིག་པའི་ངོ་བོ་ཟིན་པའོ༔ ལ་རང་གི་དེ་བཞིན་
ཉིད་གཏད་པའོ༔ ལུས་མི་འགུལ་འདུག་སྟངས་གོང་དུ་བསྟན་པ་ལས་མ་ཞིག་པར་གནས་པའོ། བས་སྣང་བ་བཞི་ལ་

བཞག་པ་དང་༔ མིག་མ་འགུལ་བས་གཡས་གཡོན་དུ་མི་འཁྲུལ་བར་ལུ་གུ་རྒྱུད་ལ་གཏད་དོ་བྱ་བྱེད་དང་བྲལ་བར་ལྟའོ༔
ལུ་གུ་རྒྱུད་ལ་གཟེར་ཐེབས་པ་དང་༔ རིག་པ་མ་འགུལ་དེ་ལྟར་མིག་དེ་ཉིད་ལ་གཏད་པས་ལུ་གུ་རྒྱུད་མི་འགུལ་ཁས་
རྟོག་མེད་ཆོས་སྐུ་ཟང་ཐལ་ལོ༔ བས་སྣང་སྲིད་ཆོས་སྐུར་གྲོལ་བ་དང་༔ དེ་ཉིད་མ་འགུལ་ལྟ་བའི་རང་ས་ཟིན་པས་
འཁྲུལ་པ་ཀ་ནས་དག་པའོ༔ བས་འཁྲུལ་པའི་སྣང་བ་རྒྱུན་ཆད་པ་དང་༔ དེ་ལྟར་ཆོས་སྐུ་འགུལ་བ་མེད་པས༔ དེ་ཉིད་
ཆོས་སྐུ་ཡིན་པས་གཞན་ནས་ཚོལ་བ་ཚི་ཆད་པ་ལས་གཉེན་པོ་མི་འགྱུར་བས་དེ་དང་མ་བྲལ་བར་གནས་པར་བྱའོ༔ ཡེ་ཤེས་ངོས་
ཟིན་པ་དང་༔ སྟོང་པ་ལས་འགུལ་བ་མེད་པས་སྐུ་དང་ཐིག་ལེའི་སྣང་བ་དེ་ཡང་བརྟགས་ན་དངོས་པོ་གང་དུའང་མ་
གྲུབ་པར་འདུག་པས་ཆོས་སྐུ་ཡིན་པས་དངོས་པོར་གྲུབ་པ་མེད་ཅེས་བྱ་སྟེ་ཡིད་ཀྱི་རྟོག་པ་ཐམས་ཅད་ཟད་པས་སྟོང་བ་གསལ་བར་
ཉམས་སུ་མྱོང་བའོ༔ འགྱུ་བྱེད་རང་སར་དངས་པའོ༔ སྣང་སྲིད་རིག་སྟོང་གསལ་བར་ཤར་བས་འོད་དང་འོད་
ཁྱིམ་དང་རིག་པ་དང་རིག་པའི་སྐུ་དང་ཐིག་ལེ་དང་ཕྱེད་སྐུ་ལ་སོགས་ཤར་བས༔ ཐམས་ཅད་རིག་པའི་ངོ་བོ་ལུ་གུ་རྒྱུད་སྣ་ཚོགས་སུ་
ཤར༔ བརྟན་པའི་ཚད་ནི་རྩལ་ལས་ཤེས་པར་བྱའོ༔ བེམས་པོ་ལས་གྲོལ་བ་དང་༔ ནམ་མཁའི་ཁམས་སུ་ལུ་གུ་རྒྱུད་
ཀྱིས་ཁྱབ་པས་ཆོས་ཉིད་མ་ཐོག་ཏུ་གྲོལ་བ་དང་༔ ཅིར་སྣང་འོད་སྣང་ལས་མ་འདས་པས་འབྱུང་བ་ལྔའི་བདུད་
ལས་གྲོལ་བ་ཡེ་ཤེས་ལྔའི་ཆ་ལས་འོད་ལྔ་རིག་པའི་ཡུལ་དུ་ཤར་བས་ངམ་གྲོག་དང་གཡང་ས་འགགས་ཏེ་སྣང་སྲིད་གཞལ་
ཡས་ཁང་དུ་ཤར་བས་ལྷའི་དཀྱིལ་འཁོར་སྒོམ་མི་དགོས༔ དང་༔ འཁོར་འདས་རང་ངོ་ཤེས་པས་རིག་པའི་ངོ་བོ་ལུ་གུ་
རྒྱུད་ཅེར་མཐོང་དུ་མཐོང་བས་རྐྱེན་གཞན་ལ་རག་མ་ལུས་ཏེ་རང་ཡིན་པས་གཞན་ལ་ལྟོས་མི་དགོས་པའི་གནད་ཀའོ༔ ལྟོས་པའི་
ཆོས་ལས་གྲོལ་བ་དང་༔ སྟོང་པ་གསལ་བ་རིག་པར་འདྲེས་པས་རིག་པ་ཉིད་བེམས་པོ་མ་ཡིན་པས་རིག་པ་དངོས་
པོ་ལས་འདས་པ་སྟོང་པ་ཉམས་སུ་མྱོང་བའི་གསལ་ཆའོ༔ རྒྱུད་ལུང་གི་ཚིག་ལས་གྲོལ་བ་དང་༔ དག་པའི་དབྱིངས་རྒྱ་
བསྐྱེད་པས་རིག་པ་རང་ཐོག་ཏུ་སྦར་གྱིས་ཟིན་པ་ཅེས་བྱའོ༔ དེ་ལྟར་གཞན་སྣང་མ་ཡིན་རང་སྣང་ཡིན༔ གཞན་ནས་བྱུང་
བ་མ་ཡིན་རང་བྱུང་ཡིན༔ གཞན་ཤར་བ་མ་ཡིན་རང་ཤར་ཡིན་གཞན་གྱིས་བྱས་པ་མ་ཡིན་རང་ཡོད་ཡིན་ནོ༔ སྫི༔ འཇམ་དཔལ་
བཤེས་གཉེན་དགོངས་པ་ཡོངས་སུ་མྱ་ངན་ལས་འདའ་བའི་ཚེ་འོད་ཟེར་གྱི་ཕུང་པོ་དང་བཅས་ཏེ་ནམ་མཁའ་ལ་
གཤེགས་པས་ཤྲཱི་སིང་ཧ་བརྒྱལ་ཞིང་ས་ལ་འགྱེལ་བར་གྱུར་ཏེ་ཀྱི་ཧུད་ཀྱི་སྒྲ་ཆེན་པོ་ཕྱོགས་བཅུར་འབོད་ཅིང་
གནས་པ་ལས༔ ནམ་མཁར་སྒྲ་ཆེན་པོ་ཞིག་གྲགས་པར་གྱུར་ཏེ༔ དེ་ཉིད་བརྒྱལ་བ་སངས་ནས་བལྟས་པས་
ནམ་མཁའ་འོད་ཕུང་གི་དཀྱིལ་ནས༔ མཉྫཱཤྲཱིས་ཕྱག་གཡས་པ་ཕྱུངས་ཏེ་བརྒྱལ་བ་བསླང་བའི་དོན་དུ༔ ཤྲཱི་སིང་
ཧའི་ཕྱག་མཐིལ་དུ་རིན་པོ་ཆེའི་ཟ་མ་ཏོག་གི་ནང་དུ་བཻཌཱུརྱ་མཐིང་ཁ་ཞུན་མས་རང་ནན་དུ་བྲིས་པ་གཅིག་དུར་
ཁྲོད་ཆེན་པོ་སོ་ས་གླིང་དེ་ཉིད་དུ་བབས་སོ༔ དེ་ཉིད་བབས་པ་ཙམ་གྱིས་རྟོགས་པའི་གདེང་དང་ལྡན་པར་གྱུར་ཏོ༔

འདི་ནི་འཇམ་དཔལ་བཤེས་གཉེན་གྱི་ཞལ་ཆེམས་སྒོམ་ཉམས་དྲུག་གིས་སྐྱེ་མེད་སྟོང་པའི་ཀློང་དུ་མྱ་ངན་ལས་
འདའ་བར་བྱེད་པའི་མན་ངག་གསང་བ་བས་ཀྱང་ཆེས་གསང་བར་གྱུར་པ༔ ཉམས་སུ་བླང་བའི་ཕྱོགས་སུ་
བསྟན་པ་རྫོགས་སོ༔ ༔
༈ ཤྲཱི་སིང་ཧའི་གཟེར་བུ་བདུན་པ་བཞུགས་སོ༔ ༄༅༔ ༔སརྦ་སནྟི་ཀ༔ སྟོང་གསལ་ཤེས་རབ་རྫོགས་ལ་ཕྱག་འཚལ་ལོ༔
ཀུན་ཏུ་ཁྱབ་ཅིང་སྣ་ཚོགས་སྣང་བ་རང་གི་རིག་པའི་ཡེ་ཤེས་དེ་ཐམས་ཅད་ལ་ཤར་ཞིང་སྣང་བ་སྟེ་རིག་པ་ཡུལ་ཐམས་
ཅད་ལ་འཇུག་ཅིང་ཁྱབ་པ་དེ་ལ་གལ་མདོའི་གཅན་ཕྲང་དུ་གཟེར་གདབ་པ་ནི༔ ཡི༔ རིག་པའི་ཡེ་ཤེས་རྒྱ་ཡན་ཕྱོགས་མེད་
ཤྲཱི་སིང་ཧའི་ལྟར་རང་གི་རིག་པ་ཉིད་འགྱུར་བ་མེད་པ་ངོ་བོ་ཀ་ནས་དག་པའི་ཡེ་ཤེས་ཡེ་ནས་ཡིན་པར་ཤེས་པས་ཤེས་བྱའི་དྲི་མས་མ་
གོས་པར་སྣང་བའོ༔ དེ༔ མི་འགྱུར་ས་ལ་གཟེར་ཆེན་བཏབ་པའི་ཕྱིར༔ ཆོས་ཐམས་ཅད་མི་འགྱུར་བའི་ཏི་ཀ་རྡོ་རྗེའི་ཕྲེང་བ་
ཞེས་སོ༔ འཁོར་འདས་གཉིས་པོ་བསྲེ༔ འཕྲང་ལ་གཟེར་ཆེན་བདུན་པའི་མན་ངག་དགོངས་པ་བདུན་གྱི་དྲོད་
ཚད་བདུན་རིམ་གྱིས་སྐྱེས་ནས་ཐ་མ་སྣོད་བཅུད་རང་གྲོལ་དུ་ཤེས་པའོ༔ བདུན་ནི་འཁོར་འདས་གཉིས་ཀྱི་འཕྲང་དང་༔ བློ་དངོས་
གཉིས༔ རྟག་ཆད་གཉིས༔ ཡུལ་སེམས་གཉིས༔ ཆོས་ཅན་ཆོས་ཉིད་གཉིས༔ བྱིངས་རྒོད་གཉིས༔ སྣང་སྟོང་གཉིས་སུ་མེད་པར་བསྲེ་
བ་དང་བདུན་ནོ༔ བཏབ་པས༔ མི་འགྱུར་བདེ་ཆེན་བདག་གི་བློ་ལ་མི་འདོད་ཀྱང་འདི་རང་མི་ལེགས༔ ཕྱི་ནང་གི་
རྟགས་སྣ་ཚོགས༔ ཤར༔ དེ་དོན་མན་ངག་ཉི་མའི་ཟེར་འདྲ་བ༔ བརྒྱལ་བ་བུདྡྷའི་དགོངས་པ་ནི་ཐུགས་ལས་འདས་
པ་མ་རིག་པའི་མིག་འབྱེད་པ་འདི་ཡེ་ཤེས་མདོ་བརྒྱལ་བ་བསླང་ཕྱིར་རྒྱུད་ཀུན་གྱི་བཅུད་ཕྱུངས་པ་ལས༔ བསླང་ཕྱིར་དགོངས་
དོན་གསང་བ་འདི༔ གསལ་བའི་ཤེས་རབ་མཛོད་ཀྱི་སྒོ་ཕྱེ་དྲི་མ་མེད་པའི་རིག་པ་རྟོགས་པས་ཟད་མི་ཤེས་པའི་ལྟ་བ་
འཁོས་འདས་གཉིས་སུ་མེད་པར་འདྲེས་པས་ནོར་བུ་རྙེད་པ་དང་འདྲ་བས༔ ལ༔ ཡིད་བཞིན་ནོར་འདྲའི་དོན་འདི་རྟོགས་
པར་གྱིས༔ འཁོར་འདས་གཉིས་བསྲེ་བའི་གདམས་ངག་གི་སྤྱོད་པ་ལ་དོར་བ་བསྟན༔ གསལ་བའི་ཡེ་ཤེས་ཟང་ཐལ་གྱི་
གཟེར་གྱིས་འཁོར་འདས་གཉིས་ཀྱི་མཚམས་སུ་ཐོབ་རིག་པ་ཀ་དག་གི་ཡེ་ཤེས་དྲི་མས་མ་བསྒྲིབས་པར་འཁོར་
འདས་གང་གི་ངོ་བོར་ཡང་མ་གྲུབ་པའི་ཉམས་འཆར༔ དེའི་ཚེ་སྣང་བ་ལ་བྱན་ཚུད་པའོ༔ ཅིག༔ ཡུལ་སེམས་གཉིས་བསྲེ་བའི་གཟེར་
གྱིས་སྒོམ་པ་ལ་དོར་བ་བསྟན༔ སྒྲོན་མ་རང་སྣང་གི་གཟེར་གྱིས་ཡུལ་སེམས་གཉིས་ཀྱི་བར་དུ་ཐོབ་ཅིག༔ སྒྲོན་མ་ཉིད་
འབྱུང་བའི་སྐྱོན་དང་བྲལ་བས་མིག་གི་ཡུལ་དུ་འོད་དང་ཐིག་ལེ་དུ་མ་འཆར་རོ༔ མི་འདོད་ཀྱང་སྐུ་སྣ་ཚོགས་པ་ཡང་འཆར་རོ༔ དེ་ནི་ཡེ་
ཤེས་ལ་བྱན་ཚུད་པ་ཅེས་བྱའོ༔ བློ་དངོས་གཉིས་བསྲི་བའི་གཟེར་གྱིས་ལྟ་བ་ལ་དོར་བ་བསྟན༔ ངོ་བོ་རང་དག་གི་གཟེར་བློ་
དངོས་གཉིས་ཀྱི་བར་དུ་ཐོབ་རིག་པའི་རྩལ་སྣ་ཚོགས་སུ་ཤར་ཡང་དྲི་མ་མེད་པར་ཡེ་ནས་ཡོད་པས་རྩལ་བཅས་མ་ཡིན་

པའི་ཉམས་མི་འདོད་ཀྱང་འཆར་ཏེ་སྟོང་ཉིད་ལ་བྱན་ཚུད་པའོ༔ ཅིག༔ ཡིན་མིན་གཉིས་བསྲེ་བའི་མན་ངག་གིས་ཡིན་ཚུལ་ལ་དོར་བ་
བསྟན་པ་ལྟ་བ་གྲོལ་ཡན་གྱིས་གཟེར་རྟག་ཆད་གཉིས་ཀྱི་བར་དུ་ཐོབ་རང་བྱུང་གི་ཡེ་ཤེས་དེ་ཡེ་གདོད་མ་ནས་
འཁོར་འདས་ཐམས་ཅད་ཡིན་པར་འདུག་པའི་ཉམས་འཆར་ཏེ་བཟང་ངན་གཉིས་མེད་དུ་བྱན་ཚུད་པའོ༔ ཅིག༔ ཆོས་ཅན་ཆོས་ཉིད་
བསྲེ་བའི་མན་ངག་གིས་ཉམས་མྱོང་ལ་དོར་བར་བསྟན་པ༔ རིག་པ་ཆོས་མིན་གྱི་གཟེར་ཆོས་ཅན་ཆོས་ཉིད་ཀྱི་བར་དུ་
ཐོབ་བྱ་བྱེད་དང་བྲལ་བ་རིག་པའི་ཡེ་ཤེས་ཡེ་གདོད་མ་ནས་ཡིན་པར་ཤེས་པའི་ཉམས་མི་འདོད་ཀྱང་འཆར་ཏེ་དེའི་ཚེ་ཆོས་
ཉིད་སྤྲོས་བྲལ་ལ་བྱན་ཚུད་པའོ༔ ཅིག༔ བྱིང་རྒོད་གཉིས་བསྲེ་བའི་མན་ངག་གིས་དགོངས་པ་ལ་དོར་བ་བསྟན༔ སྒོ་ལྔ་རྒྱ་ཡན་
གྱི་གཟེར་བྱིང་རྒོད་གཉིས་ཀྱི་བར་ལ་ཐོབ་ཅིག༔ ཆགས་ཞེན་མེད་པ་སྒོ་ལྔ་རང་ཡན་གྱི་ཡེ་ཤེས་ཡེ་ནས་རྩོལ་སྒྲུབ་ལས་
འདས་པའི་ཉམས་མི་འདོད་ཀྱང་འཆར་རོ༔ དེའི་ཚེ་དབང་པོ་ལ་བྱན་ཚུད་པའོ༔ སྣང་སྟོང་གཉིས་བསྲེ་བའི་མན་ངག་གིས་འབྲས་བུ་ལ་
དོར་བ་བསྟན༔ ཆོས་སྐུ་ཡེ་རྫོགས་ཀྱི་གཟེར་སྣང་སྟོང་གཉིས་ཀྱི་བར་ལ་ཐོབ་དེ་ལྟར་སྣང་ཞིང་སྲིད་པ་ཐམས་ཅད་ཡེ་
ནས་རང་གི་རིག་པ་ལ་གཞན་རྩོལ་བཅས་ཡིན་པར་ཤེས་པས་འདི་ཉིད་ལ་རྟོགས་རྒྱུ་གང་ཡང་མེད་པའི་ཉམས་འཆར་ཏེ་རྟོགས་ཚད་
ལ་བྱན་ཚུད་པའོ༔ ཅིག༔ སྫི༔ གསལ་བ་རང་ངོས་མ་བསྒྲིབས་པ་ཤེས་རབ་རང་གྲོལ་གཞན་ངོ་ལ་བཞག་པ་ནི་རྩ་
དང་མེ་ཕྲད་པ་ལྟ་བུའོ༔ འཁོར་འདས་གཉིས་མེད་དུ་འདྲེས་པས་རྐྱེན་གཞན་ལ་རག་མ་ལུས་པར་ཐག་ཆོད་དྲན་བསམ་ཇི་ལྟར་
འདུག་ཀྱང་རང་སྣང་ཡིན་པས་སྣང་བ་ལ་དབང་བསྒྱུར་ནུས་པའི་རྟགས་རྙེད་པའོ༔ སྣང་བ་ཅེར་གྲོལ་དུ་ཤེས་དྲན་བསམ་ལ་
བྱན་ཚུད་པ་ནི་མུན་ཁང་དང་སྣང་བ་ཕྲད་པ་ལྟ་བུའོ༔ ཡུལ་སེམས་གཉིས་འདྲེས་པའི་རྐྱེན་གྱིས་རྐྱེན་ཉིད་སྐྱེ་མེད་དུ་གྲོལ་
ང་ར་ཐག་ཆོད་འགྱུ་བྱེད་རང་སར་དེངས་པས་ཡེ་ཤེས་ལ་དབང་བསྒྱུར་ནུས་པའི་རྟགས་རྙེད་པའོ༔ རིག་པ་ཡེ་དག་གི་དགོངས་པ་
བཞི་མངོན་དུ་ཤེས་པ་བློ་དངོས་གཉིས་འདྲེས་པས་རིག་པ་ལ་ཡེ་ནས་བར་མཚམས་མེད་པར་ཐག་ཆོད་བྱ་དངོས་པོ་
གཤིས་ཀྱི་གནས་ལུགས་ཤེས་པས་སྟོང་ཉིད་ལ་དབང་བསྒྱུར་ནུས་པའི་རྟགས་རྙེད་པའོ༔ ནི༔ ཡིད་མཐུན་པའི་ཕོ་མོ་ཕྲད་པ་ལྟ་
བུའོ༔ འདོད་ཆགས་ཀྱི་དུབ་པ་ཡོད་པ་སྐྱེ་བ་ལྟར་ཤེས་པ་གཞི་ཐོག་ཏུ་ཟང་ཐལ་ལོ༔ རང་ངོ་ཕྱོགས་བྲལ་གྱི་ཡེ་ཤེས་རང་རྐྱེན་
དུ་ཤར་བས་ཡིན་མིན་གྱི་རྩིས་ལས་འདས་པ་ནི་ཡིན་མིན་གཉིས་འདྲེས་པས་ཕྱོགས་མེད་ཀྱི་ཤེས་པ་ཡུལ་མེད་དུ་ཤར་
བར་ཐག་ཆོད་དྲན་རྟོག་གི་རྩིས་གདབ་ལས་འདས་པས་བཟང་ངན་གཉིས་སུ་མེད་པར་དབང་བསྒྱུར་ནུས་པའི་རྟགས་རྙེད་པའོ༔
བཞིན་དང་མེ་ལོང་ཕྲད་མེ་ལོང་ལ་བཞིན་བསྟན་པས་རང་ངོ་ཤེས་པ་ལྟར་དངོས་པོ་རང་ཐོག་ཏུ་གྲོལ་བ་ཟང་ཐལ་ལོ༔ པ་ལྟ་བུའོ༔
ལྟ་སྒོམ་ལས་གྲོལ་བའི་རྟོག་པ་སྣ་ཚོགས་རོལ་པར་ཤར་བས་ཆོས་ཅན་ཆོས་ཉིད་གཉིས་འདྲེས་པས་འབད་རྩོལ་དང་
བྲལ་བར་ཐག་ཆོད་ཅིར་སྣང་རིག་པའི་སྣང་བར་ཤེས་པས་ཆོས་ཉིད་ལ་དབང་བསྒྱུར་ནུས་པའི་རྟགས་རྙེད་པའོ༔ བ་མོ་དང་ཉི་མ་
རེག་པ་རང་ཞུ་བ་དང་འདྲ་བར་ཉོན་མོངས་པ་ཆོས་ཉིད་ཟང་ཐལ་ལོ༔ ལྟ་བུའོ༔ སྣང་སྲིད་སོ་བཞག་གི་དགོངས་པ་ཡེ་

རྒྱས་བཏབ་པས་ཡུལ་རྐྱེན་མཉམ་པ་ཉིད་དུ་ཤེས་པ་ནི་བྱིང་རྒོད་གཉིས་མེད་དུ་འདྲེས་པས་སྣང་སྲིད་འདི་དག་རང་
བཞག་ཏུ་ཐག་ཆོད་ཚོགས་དྲུག་གི་ཤེས་པ་མཉམ་གཞག་ཏུ་ཤེས་པས་རྟོགས་ཚད་ལ་དབང་བསྒྱུར་ནུས་པའི་རྟགས་རྙེད་པའོ༔ བུ་
གཅིག་པོ་དང་ཕྲད་པ་ལྟ་བུའོ༔ རྟོགས་དང་བྲལ་བ་འདྲ་བར་ཅིར་སྣང་འབྲས་བུ་ཡེ་རྫོགས་སུ་ཟང་ཐལ་ལོ༔ ཆོས་སྐུ་འབད་
རྩོལ་མེད་པར་ཡེ་ནས་རང་དང་འདུ་འབྲལ་མེད་པ་ཡིན་པས་སྣོད་བཅུད་རང་སར་གྲོལ་བ་ནི་དབུལ་སྣང་
སྟོང་གཉིས་སུ་མེད་པས་རིག་པའི་ཡེ་ཤེས་ཀྱི་ངོ་བོ་རྩོལ་སྒྲུབ་ལ་མ་ལྟོས་པར་བུདྡྷ་བར་ཐག་ཆོད༔ རིག་པ་རང་དག་གི་ལྟ་བས་ཅིར་
སྣང་འབྲས་བུར་གྲོལ་བས་དགོངས་པ་ལ་དབང་བསྒྱུར་ནུས་པའི་རྟགས་རྙེད་པའོ༔ པོ་གཏེར་མཛོད་དང་ཕྲད་དབུལ་བ་དང་
བྲལ་བ་ལྟར་ཅིར་སྣང་འབྲས་བུ་ཡེ་རྫོགས་སུ་ཟང་ཐལ་ལོ༔ པ་ལྟ་བུའོ༔ ཨཻ༔ ཤྲཱི་སིང་ཧ་དགོངས་པ་ཡོངས་སུ་མྱ་ངན་ལས་
འདས་པའི་ཚེ་འོད་ཟེར་གྱི་ཕུང་པོ་དང་བཅས་ཏེ་ནམ་མཁའ་ལ་གཤེགས་པས༔ ཡེ་ཤེས་མདོ་བརྒྱལ་བཀྲ་
ཤིས་ཁྲི་སྒོ་ན་བཞུགས་པའི་དུས་ཞིང་ས་ལ་འགྱེལ་བར་གྱུར་ཏེ་ཀྱེ་མ་ཀྱི་ཧུད་ཀྱི་སྒྲ་བསྒྲགས་པས༔ ནམ་མཁའ་
ལ་སྒྲ་ཆེན་པོ་གྲགས་གསང་བའི་ཡི་གེ་རྣམས་བཀྲ་ཤིས་ཁྲི་སྒོའི་ཀ་བའི་བསམ་ལེན་ཡོད་ཀྱི་ལོངས་ལ་དུར་ཁྲོད་བྷ་སིང་དུ་
སོང་བྱ་བ་བྱུང་ངོ་༔ ཏེ༔ དེ་ཉིད་བརྒྱལ་སངས་ནས་བལྟས་པས༔ འོད་ཀྱི་དཀྱིལ་ནས་ཕྱག་གཡས་པ་ཕྱུངས་ཏེ༔ ཡེ་
ཤེས་མདོ་བརྒྱལ་བ་ལས་བསླང་བའི་དོན་དུ་རིན་པོ་ཆེའི་ཟ་མ་ཏོག་སེན་གང་པ་གཅིག་ཕྱག་མཐིལ་དུ་བབས་སོ༔
དེ་ཉིད་བབས་པ་ཙམ་གྱིས་རྟོགས་པ་གདེངས་དང་ལྡན་གྱུར་གྱུར་ཏོ༔ བཀྲ་ཤིས་ཁྲི་སྒོར་བབས་པ༔ ཤྲཱི་སིང་
ཧའི་ཞལ་ཆེམས་གཟིར་བུ་བདུན་པ་ལོང་བའི་སྣ་ཁྲིད་དང་འདྲ་བ་རྫོགས་སོ༔
༈ ཡེ་ཤེས་མདོའི་བཞག་ཐབས་བཞི་ཡོད༔ ༄༅༔ ༔སརྦ་ཨེ་ཀ་ཆོས་ཐམས་ཅད་སྟོང་པ་ཡེ་ཤེས་ཀྱི་ཐབས་ཡིན་རཿ༔
སྟོང་གཞི་པ་ཡེ་འབྱུང་བ་དག་ངང་ལ་ཕྱག་འཚལ་ལོ༔ གསང་ཕྱི་ནང་གི་དོན་སྔགས་གསང་བའི་མདོ་དོན་
འདིར་སྣང་བ༔ དུས་གསུམ་བཞུགས་པའི་སངས་རྒྱས་ཀྱི་ཐུགས་ཀྱི་དགོངས་ཤར་བ༔ བློ་ཡི་མུན་སེལ་སྒྲོན་
མ་འོད་པོ་ཆེ༔ འཇིག་རྟེན་མ་རིག་པ་རབ་རིབ་རྣམས་ནི་བསལ་བྱའི་ཕྱིར༔ རང་རིག་ལུ་གུ་རྒྱུད་ཡེ་
ཤེས་ཀྱི་ཁ་དོག་ཀུན་གྱིས་རྟོགས་དཀའ་ཀུན་སྤངས་པ༔ འགྱུར་ལྟ་བ་མེད་ཐབས་ཀྱིས་མན་ངག་གིས་
རྒྱ་ཡིས་བཟུང་བྱས་ཏེ༔ རྒྱ་ཆེ་རབ་ཟབ་རྣམ་དག་སྒྲོན་མའི་དབྱིངས་སུ་བཅུག་ནས་ཀྱང་༔ མཐའ་
རྟག་ཆད་ཀྱི་བྲལ་ཉག་ཐིག་ལེ་གཅིག་ངང་དུ་གཞག་པར་བྱའོ༔ བརྒྱལ་བི་མ་ལ་མི་ཏྲ་བ་རྣམས་ནི་
གདམས་ངག་འདི་ཡིས་དབུགས་ཕྱུངས་ཏེ༔ སངས་རྒྱས་རྣམས་ཀྱི་དགོངས་པ་དང་མཉམ་པ་ཉིད་དུ་
གྲགས༔ གང་ཞིག་བཟུང་བས་མ་ཟིན་རིག་པ་རང་སྣང་དེ༔ དེ་ཉིད་ཅི་ནས་འཛིན་འདོད་སྐལ་ལྡན་

བློ་ཆེ་བ༔ ཡི་གེ་ཡེ་ཤེས་མདོའི་ཞལ་ཆེམས་འདི་ལ་རྟག་ཏུ་གོམས་པར་གྱིས༔ ཨེ་མ་ཧོ༔ ངོ་མཚར་འདི་
ལ་རྟག་ཏུ་གོམས་པར་བྱས་ཉམས་སུ་བླངས་གཞི་ན་བདེ་བ་ཤུགས་ལ་འབྱུང་༔ ཀྱེ་མ་མཉམ་པ་ཆེན་མི་གཡོ་
བའི་ཏིང་ངེ་འཛིན་པོའི་ས་ཐོབ་པར་འདོད་ན་དེ་ཉིད་ལ་ཉིན་མཚན་རྟག་ཏུ་མ་ཡེངས་པ་གོམས་པར་
གྱིས་ཤིག༔ སྤྱོད་པ་ཐམས་ཅད་ལ་རྩལ་སྦྱོང་བར་འདོད་ན༔ སྣང་བ་ཅེར་བཞག་ཏུ་འབྱུང་བ་རང་དག་སྣང་བ་
ཐམས་ཅད་ཞོག་ཅིག༔ སྒོམ་གཙོར་བྱེད་པའི་མན་ངག་པ་ཐམས་ཅད་ལ་སྟོབས་རྙེད་པཪ་འདོད་ན་རྒྱ་མཚོ་
ཅོག་བཞག་གི་དགོངས་པས་བློ་རྒྱུན་མེད་འཁྲུལ་མ་འཁྲུལ་དངོས་གཉིས་གཅིག་ཏུ་དྲིལ་ལ་ཞོག་ཅིག༔ ལྟ་
བ་ཐམས་ཅད་ལས་རང་གྲོལ་བར་འདོད་ན་རི་བོ་ཅོག་བཞག་གི་ལྟ་སྣང་བ་རང་སྣང་བས་ཆོས་ཐམས་
ཅད་ཟད་སར་སྐྱོལ་ཞིག༔ སྐུ་གསུམ་བཞི་བཞག་འབྲས་བུ་ཐམས་ཅད་རང་སར་གནས་པར་འདོད་ན༔ རིག་
པ་ཅོག་གཞག་གི་ལྟ་བས་མན་ངག་ལ་འཁྲུལ་པ་ཐམས་ཅད་རང་སར་གྲོལ་བར་ཞོག་ཅིག༔ སྣང་འཁྲུལ་བའི་
བ་རང་གཞག་ཡིན་པས་ཡེ་ནས་སྟོང་པ་དང་འབྲེལ་བ་དང་༔ བློ་རང་སར་བཞག་པས་ཡེ་ནས་དངོས་པོ་དང་
འབྲེལ་བ་དང་༔ ཆོས་རྣམས་རང་སར་བཞག་འབྲས་བུ་དང་སྣང་བ་རང་ལུགས་སུ་པས་ནང་གི་དབྱིངས་
དང་རིག་དང་ཐབས་ལས་འདས་པའི་འབྲེལ་བ་དང་༔ འཁྲུལ་པ་འབྲས་བུ་རང་དག་ཡིན་ཐམས་ཅད་
ཅོག་བཞག་ཡིན་པས་ཡེ་ནས་རང་གྲོལ་དང་འབྲེལ་བའོ༔ ཝལ་སྣང་བ་འདི་པོ་རྗེས་མེད་ཆུའི་རི་མོ་ལྟ་
བུས་སྣང་བ་གཅིག་ཐོག་ཏུ་གཅིག་ངོ་བོའི་གཞག༔ དྲན་པ་རྗེས་མེད་མཁའ་ལ་བྱ་འཕུར་བ་ལྟ་བུས་བསམ་
པ་གཅིག་ཐོག་ཏུ་གཅིག་བཞག་བསམ་པ་རྣམ་པར་དག་པ་པ་དང་༔ འཁྲུལ་པ་ཪང་དག༔ མཁའ་འགྲོ་རྙི་
ལས་བཏོན་པ་ལྟ་བུས་སྟོང་པ་གཅིག་ཐོག་ཏུ་གཅིག་བཞག་པ་དང་༔ དག་པ་ལྡོག་མེད་རིམས་ནད་བྱང་བ་ལྟ་
བུས་རིག་པ་གཅིག་ཐོག་ཏུ་གཅིག་གྲོལ་བའོ༔ སྠཿ༔ སྣང་བ་སྤྱོད་ཅིང་བསྒྱུར་ནུས་པ་ཆང་དང་ར་རོ་བ་ལྟ་བུས་
འབྱུང་བ་ལྔ་རང་སར་བཞག་པ་དང་༔ སེམས་གནས་ཤིང་ཚད་ཟིན་པ་རྔོན་པས་རི་དྭགས་རྒྱ་ལ་ཟིན་པ་བཟུང་
བ་ལྟ་བུས་སེམས་རང་སར་སྣང་བ་ལ་བྱན་ཚུད་པ་གཞག་པ་དང་༔ ཆོས་ལ་མི་གནས་པའི་ཤེས་པས་ཟད་སར་
སྐྱེལ་བ་རིག་པ་མཐོང་བ་བཞིན་དང་མེ་ལོང་ལྟ་བུས་ཆོས་ཐམས་ཅད་རང་སར་བཞག་པ་དང་༔ འཁྲུལ་པ་མ་
ཐོག་ཏུ་གྲོལ་བ་སྦྲུལ་དང་མདུད་པ་ལྟ་བུས་རང་གི་རང་གྲོལ་འཁྲུལ་དང་མ་འཁྲུལ་མེད་པ་རང་སར་བཞག་པའོ༔
སྣང་བ་རང་གྲོལ་བ་གཟུ་བོའི་བློ་ཅན་ལྷ་ཁང་དུ་ཕྱིན་པ་ལྟ་བུའོ༔ སྣང་བ་ལ་བློ་མ་ཞེན་པ༔ བསམ་པ་ཐམས་ཅད་
གཞི་ལ་ཐིམ་པ་རྒྱ་མཚོ་རླུང་གིས་བསྐྱོད་པ་ལྟ་བུའོ༔ དབྱིངས་དང་རིག་པ་རང་ཕྲད་པ་རི་རྒྱལ་གྱི་རྩེ་མོར་ཕྱིན་པ་

ལྟ་བུའོ༔ སྐུ་གསུམ་ཕྱིར་མི་ལྡོག་པ་རང་ས་ལ་སླེབ་པ་ནི་བསེ་ཤིང་གི་འབྲས་བུ་ལྟ་བུའོ༔ རྒྱུར་མི་ལྡོག ལྟ་སྒོམ་
སྤྱོད་པའི་སྲོག་ཤིང་ཡིན༔ རེངས་པ་སྣང་བ་རྩལ་སྒྱུཪ་རྣམས་ཀྱི་གཉའ་གཅོག་ཡིན༔ སྟོར་ཉིན་མཚན་ཁ་
སྦྱོར་བ་རྣམས་ཀྱི་རྗེས་གཅོད་ཡིན༔ ལྟེབས་ལྟ་བ་གྲོང་ཁྱེར་རྒྱུན་གཅོད་པ་རྣམས་ཀྱི་རྒྱངས་ཤིང་ཡིན༔ རྒྱ་
སྣང་བ་ཆེ་སྤར་གྱིས་བཟུང་བའི་མན་ངག༔ དམུ་སེམས་རྒོད་ཐུར་སྲབ་འཇུག་པའི་མན་ངག༔ རྣོ་ལ་རེག་པ་
ངར་གྱིས་འདོགས་པའི་མན་ངག༔ བྱས་པ་རྟོགས་ཚད་ཐམས་ཅད་རང་སར་བཞག་པའི་མན་ངག་གོ༔
སྠཽ སྣ་སྣང་བ་ཚོགས་ལམ་དུ་ཁྱེར་བའི་རྐང་༔ དྲན་སེམས་ཟད་པའི་ས པ་རྒྱུན་ཐག་གཅོད་པའི་
ལག༔ རིག་དབྱིངས་པ་དངོས་ལ་ལྟ་བའི་མིག༔ འཁྲུལ་པ་གཞི་དེ་ཉིད་རང་དུ་ལ་དག་པའི་ཁྲུས་སོ༔
སྣང་འཁྲུལ་སྣང་ཪང་གྲོལ་བ་ཐུགས་ཕྲད་ཀྱི་ལམ༔ རིག་སེམས་པ་ཐུག་ཕྲད་ཀྱི་གཞི༔ མཐོང་རིག་
པ་བ་ཐུག་ཕྲད་ཀྱི་ཡུལ༔ གྲོལ་ཆོས་ལས་འདས་པ་བ་ཐུག་ཕྲད་ཀྱི་འབྲས་བུའོ༔ ཛྙ་ན་སུ་ཏྲ་དགོངས་པ་
ཡོངས་སུ་མྱ་ངན་ལས་འདའ་བའི་ཚེ༔ བི་མ་ལ་མི་ཏྲ་བརྒྱལ་ཞིང་ས་ལ་འགྱེལ་ཏེ་ཀྱེ་མ་ཀྱི་ཧུད་ཀྱི་སྒྲ་ཆེན་པོ་
འདོན་ཞིང་གནས་པ་ལས་ནམ་མཁའ་འོད་ཕུང་གི་དཀྱིལ་ནས་སྒྲ་ཆེན་པོ་གྲགས་ཏེ་བརྒྱལ་སངས་ནས་བལྟས་
པས༔ ཕྱག་གཡས་པའི་གྲུ་མོ་མན་ཆད་ཕྱུངས་ཏེ༔ བི་མ་ལ་མི་ཏྲའི་ཕྱག་གཡས་པའི་མཐིལ་དུ་རིན་པོ་ཆེའི་ཟ་མ་
ཏོག་སེན་གང་པ་གཅིག་བབས་སོ༔ དེ་ཞལ་ཕྱེ་ནས་གཟིགས་པས་བཻཌཱུརྱ་མཐིང་ཀས་རང་ནན་དུ་རིན་པོ་ཆེ་
ལྔའི་ཤོག་གུ་ལ་བྲིས་པ་གཅིག་བཞུགས་འདུག་སྟེ༔ བི་མ་ལས་བལྟས་པ་ཙམ་གྱིས་རྟོགས་པའི་གདེང་དང་ལྡན་
པར་གྱུར་ཏོ༔ དུར་ཁྲོད་ཆེན་པོ་བྷ་སིང་དུ་སྣང་བར་བྱས་པ༔ ཡེ་ཤེས་མདོའི་ཞལ་ཆེས་བཞག་ཐབས་བཞིས་
རྟེན་གཅིག་ལ་སངས་རྒྱ་བར་བྱེད་པ༔ མུན་ཁུང་གི་སྒྲོན་མེ་དང་འདྲ་བ་རྫོགས་སོ༔ སྤྱོད་པ་རང་བཞག༔ སྒོམ་པ་
རང་བཞག༔ ལྟ་བ་རང་བཞག༔ འབྲས་བུ་རང་བཞག་གི་གདམས་ངག་གོ༔ སཱ་མཱ་ཡཱ༔ ༀ༔ ཤུ་བྷཾ༔
༄༅༔ ༔གསེར་ཡིག་ཅན་ཐེམ་མེད ༈ མཁས་པ་བྱེ་མ་ལའི་ཞལ་ཆེམས་བཞུགས་སོ༔ ༄༅༔ ༔རང་རིག་གསལ་བའི་སྒྲོན་
མ་ནི༔ རྟོགས་པའི་ཤེས་རབ་ཕྱག་བཙལ་ནས༔ སེམས་ཅན་སངས་རྒྱས་ས་ལ་འགོད༔ ཡུན་དུ་བསགས་པའི་
སྒྲིབ་པ་འཐུག་པོ་ཡང་༔ ཚིག་གསུམ་གནད་དུ་བརྡེག་པས་ཤེལ་སྒོང་ཕྱེས་པ་འདྲ༔ སྐྱེ་མེད་ཀ་དག་བསྒྲུབ་པའི་
མཐའ༔ སྐུ་གསུམ་ལྷུན་གྲུབ་འབྲས་བུའི་ལམ༔ དགོངས་པ་ཉག་གཅིག་སྒྲོན་མར་གསལ༔ དབྱིངས་རིག་རྣམ་
པར་དག་པའི་སྒྲོན་མ་ཡིས༔ ལྟ་བ་གསལ་བྱེད་སྒྲོན་མ་བསྟན༔ གསལ་སྡུད་པ་ལས་བྱེད་སྒྲོན་མ་ཆོས་མཆོག་

སྨྲ་བ་མི་འཁྲུགས་ཡིན༔ འགྲོ་བའི་མཚན་བརྗོད་ལས་མཪ་མེ་ཡེ་ཤེས་སྒྲོན༔ ཞེས་པའོ༔ ལྟ་བ་གསལ་བྱེད་
དབང་པོའི་སྒོ་རུ་ཤར༔ ཞེས་པའོ༔ སྟོང་གསལ་ཐིག་ལེའི་སྒྲོན་མ་ཡིས༔ འཁྲུལ་སྣང་རྒྱ་ཡིས་འདེབས་པར་
བསྟན༔ ཡེ་མཚན་བརྗོད་ལས་ཤེས་སྣང་བ་ལམ་མེ་བ༔ ཞེས་པའོ༔ ཤེས་རབ་རང་བྱུང་སྒྲོན་མ་ཡིས༔
རྟོག་པ་གདེང་དུ་ཚུད་པར་བསྟན༔ ཤེས་རབ་ཆེན་པོས་སྐད་ཅིག་ལ༔ ཆོས་ཀུན་ཁོང་དུ་ཆུད་པ་པོ༔ རྒྱང་ཞགས་
ཆུ་ཡི་སྒྲོན་མ་ཡིས༔ རིག་པ་ལན་གསུམ་གནད་དུ་བཟུང་༔ སྣང་དང་སྟོང་དང་གསལ་དང་སྒྲོན་མ་ཆོས་ཀྱི་མཆོག༔
ཅེས་སོ༔ རིག་པའི་ལམ་གནས་སེམས་དང་ཡེ་ཤེས་དབྱེ༔ རིག་པའི་ངོ་བོ་ངེས་ཚིག་གནས་ལ་འཆར་སྒོ་ལས་དེས་ཡུལ་
ཆོས་འབྲས་བུ་ཡོན་ཏན་ཕྱོགས་ཚད་དབྱེ་བའི་དུས་སེམས་ཀྱིས་ཚེས་བཅོ་ལྔ་ཆོས་སུ་དབྱེའོ༔ ངོ་བོ་གནས་དང་ལམ་དང་སྒོ༔
སྐྱོན་དང་ཡོན་ཏན་སྣང་ཚུལ་གྱིས༔ དོན་གསུམ་ཐེ་ཚོམ་མེད་པའི་བློ༔ དཔེ་དོན་རྟོགས་ཞེས་འབྲས་བུའི་གསང་
ལམ་ཀུན་གཞི་མེ་ལོང་ལྟ་བུའི་ཡེ་ཤེས་བསྐལ་པ་གསུམ་གཙུག་གི་རྒྱུད་ལས་ཆོས་སྐུཪ་དབྱེ༔ ཀུན་གཞི་སྣ་ཚོགས་
བསགས་པའི་ཀུན་གཞི་ཀུན་གྱི་གཞི་ཡིན་ཀྱང་༔ རྣམ་པར་བྱང་བའི་རྟེན་མ་ཡིན༔ ཞེས་སོ༔ ཡེ་ཤེས་མཐོང་ལམ་
འབྱུང་བའི་དྭངས་སྙིགས་དབྱེ༔ འཁྲུལ་རིག་པ་ཆོས་ཡིན་གྱི་གཉིས་མི་གནས་པར་ཤར་འཁྲུལ་པའི་སྣང་བ་དང་དག་
པའི་སྣང་བ་དང་ཆོས་ཉིད་ཀྱི་སྣང་བ་སྣང་བ་གསུམ་སྦྱོར་རང་འབྱུང་ས་ལ་སྦྱོར༔ སྣང་དག་སྣང་ཕྱེད་པས་ལམ་རྟགས་
ཚད་ཀྱང་ཟིན༔ ཞེས་སོ༔ དབྱེ་བ་གསུམ་གྱི་རིག་པ་རྐྱེན་རྐྱེན་མེད་ཀྱི་ཤེས་པ་རང་དག་དང་ཕྲོལ༔ མིག་རིག་པའི་
འཆར་སྒོ་གི་དབང་པོས་རིག་པ་གཅེར་ཐོན་པ༔ ཆོས་རྐྱེན་དག་པ་ཡིན་པས་རྐྱེན་མ་འཁྲུལ་ན་རིག་པ་རྟོག་མེད་
ཟང་ཐལ་ཆོས་ཉིད་ཆོས་སྐུ་སྤྲོས་དང་བྲལ་སྐུ་ཟང་ཐལ་དེ་བཞིན་ཉིད་ཀྱི་དོན༔ མིག་འབུམ་ལས་གིས་དེ་
བཞིན་ཉིད་ཤེས་ན་ཆོས་ཐམས་ཅད་ཀྱི་མདོ་དང་རྒྱས་པ་ཤེས་པར་འགྱུར་རོ༔ ཞེས་པའོ༔ དེ་ཀ་ན་རང་བྱེད་
པ་མེད་པ་བྱུང་གི་ཡེ་ཤེས་ཆེན་པོ་རང་ཤར་བས༔ ཡེ་ཤེས་མཚན་བརྗོད་ལས་སྣང་བ་ལམ་མེ་བ༔ ཞེས་
པས་སོ༔ དེ་ཀ་སེམས་། མི་གནས་ཕར་རིག་པ་དངོས་སུ་ཤར་བ་ཅན་ཀུན་གྱི་སྣ་འཁྲིད་པར་ཤེས་པས༔ འགྲོ་
བའི་མར་མེ་ཡེ་ཤེས་སྒྲོན༔ དེ་ཀ་མི་གནས་ཕར་མཁྱེན་པ་མ་འགགས་པར་ཤར་བས༔ ཡེ་ཤེས་མིག་གཅིག་དྲི་
མ་མེད༔ དྲི་མ་གསུམ་བྲལ་ཅེས་པའོ༔ མིག་གི་དབང་པོ་མཐོང་བ་མ་འགགས་པར་རྟོག་མེད་ཀྱི་ཡེ་ཤེས་རང་
གསལ་བ་ནི༔ རིག་པ་མངོན་སུམ་དབང་བོའི་བསྟན་པ་སྟེ༔ མངོན་སུམ་མཐོང་བའི་མིག་ཅེས་དེ་ལ་བྱ༔
དེ་ཀ་ན་སངས་རྒྱས་ཀྱི་ཐུགས་ཡང་དག་པའི་ཡེ་ཤེས་ཡིན་པས༔ སངས་རྒྱས་ཀུན་གྱི་ཁྱུང་རོལ་པ་ལས་ཐུགས་
མཆོག་ནི༔ འགྲོ་བ་ཀུན་གྱིས་སྤྱན་ལ་ཤར༔ ཞེས་པའོ༔ དེ་ཀ་ན་སེམས་ཅན་ཀུན་གྱི་སྣ་འཁྲིད་པར་ཤར་བས༔

རིག་སྡུད་པ་ལས་པ་ཁྱིམ་དུ་མི་གནས་ལམ་ལ་མཁས་པར་འགྱུར༔ ཞེས་པའོ༔ མི་གནས་ཕར་ཤར་བའི་
རིག་པ་རང་ངོ་མ་ཤེས་མ་རིག་པ་དེ་ལ་ཟེར་ན༔ དམིགས་བུ་མེད་པས་རིག་པའང་ངོ་མ་ཤེས་ན་རྒྱུ་འཁོར་
ལས་མི་ཐར་བྱང་ཆུབ་རེག་པར་ནུས་མ་ཡིན༔ ཞེས་པའོ༔ མིག་ལྟ་བར་ངོ་མ་ཤེས་མ་རྟོགས་པའི་སེམས་
ཅན་ཐམས་ཅད་ན༔ དམུས་ལོང་སྡུད་པ་ལས་དམིགས་བུ་མེད་པ་བྱེ་བ་ཁྲག་ཁྲིག་རྣམས༔ ལམ་ཡང་མི་ཤེས་
གྲོང་ཁྱེར་འཇུག་པར་ག་ལ་འགྱུར༔ ཞེས་དང་༔ མ་རིག་འཁྲུལ་འཁོར་འདི་ལ་ཟད་མེད་འཕེལ་བ་མེད༔ ཅེས་སོ༔
ཡིད་སྤྱོད་ཀྱིས་སྤྱོ་འཇལ་གྱི་རྣམ་པ་སེམས་གཏན་ལ་འབེབས་པ་ནི༔ འདོངས་པ་ནམ་མཁའ་ནམ་མཁའ་
ཆེ་ལས་སྙེག་པ་འདྲ༔ ཞེས་པའོ༔ ཉམས་སུ་མྱོང་སྐུ་གསུམ་ཪང་གི་སྣ་ཁྲིད་པར་འཆར་བ་ནི༔ མིག་གི་
དབང་པོ་མཐོང་བ་བློ་ཡུལ་དུ་བྱ་བ་ལས་དོན་རང་གི་མཚན་ཉིད་དུ༔ མ་འགགས་པ༔ རིག་པ་ཆོས་ཀྱི་སྐུ༔ མཐོང་བ་
ངེས་པར་མཁྱེན་པ་ཤེས་རབ༔ ལོངས་སྤྱོད་རྫོགས་པའི་སྐུའོ༔ མིག་གི་དེ་ཁོ་ན་ཉིད་སྙིང་པོ་ཡེ་ཤེས་ཀྱི་ལུས་ཅན་
ནི་སྤྲུལ་པའི་སྐུ་སྟེ༔ སྐུ་གསུམ་འདུ་འབྲལ་མེད་ཆོས་སྐུ་པར་རང་གི་སྣ་ཁྲིད་པར་ཤར་བས༔ མཆོག་གི་
མཚན་བརྗོད་ལས་དང་པོ་སྐུ་གསུམ་འཆང་༔ ཞེས་པའོ༔ དེ་དཔེ་ཤེལ་དོན་རྟགས་གསུམ་གྱི་ཀྱི་ཡེ་ཤེས་
གཏན་ལ་ཕེབས་པས༔ དོན་གསུམ་ཐེ་ངོ་ཤེས་ཡིད་ཆེས་ཐག་ཆོད་པ་ཚོམ་མེད་པའི་བློ༔ ཞེས་པའོ༔ དོན་གྱི་ཡེ་
ཤེས་ཆོས་སྐུ་ཟད་ཐལ་རྟོག་མེད་ངོ་ཤེས་པས༔ ཀུན་དོན་ཡོན་ཏན་གསུམ་འགྲོ་བ་ཀུན་གྱི་སྙིང་པོ་ཡིན་
གྱི་བདག༔ ཅེས་པའོ༔ དོན་གསུམ་རིག་— ཕུང་པོ་ལྔ་ནི་ནང་དུ་རིག་པ་ངོས་བཟུང་བ་ནི༔ མིག་མི་འགུལ་
ཆོས་སྐུ་ཀ་དག་སྤྲོས་བྲལ་ཡིན་བར་སྣང་མཁའ་སྤྲིན་བྲལ་གྱི་ཀློང་དུ་གཏད་པས༔ དབྱིངས་རྣམ་པར་དག་ཡེ་ཤེས་ཀྱི་
སྤྱན་རྣམ་པར་དག་ལ༔ པའི་སྒྲོན་མར་གསལ་ཏེ༔ རྡོ་རྗེ་ལུ་གུ་རྒྱུད་སྣང་བའི་ཉམས་གོང་དུ་འཕེལ་བ་ཀྱི་སྐུ༔ ཡེ་ཤེས་
ཟང་ཐལ་ཆེན་པོའི་དགོངས་པ་སྟེ༔ ཅོག་བཞག་ཆེན་པོ་བཞིའི་ཡི་གེ་མེད་པར་ཤེས་པར་བྱ༔ ངང་ལ་བཞག་གོ༔
རིག་པ་ཚད་ལ་དངོས་མེད་ཀྱི་རིག་པ་དངོས་ལྟར་སྣང་བ་ཕེབས་ཤིང་མངོན་སུམ་གྱིས་སྣང་བའོ༔ རིག་པ་ཉམས་ཀྱི་
ལུགས་ལམ་རྟགས་ཀྱི་སྣང་བ་ནི༔ མིག་འཆར་སྒོ་གི་འབྲས་མན་ཤེལ་བུ་གསལ་བྱེད་ཀྱི་མེ་ལོང་
གོང་མི་དྲག་མནན་པས༔ སྣང་བ་འཆར་ལུགས་ཐུགས་རྗེ་འོད་ཟེར་གྱི་སྣང་བ་ཤར་འགྲེང་བུ་དང་ཕྱེད་ཉལ་ཟླུམ་
འཁྱིལ་ཏེ༔ ཐིག་ལེ་དང་ཐིག་ཞིང་ཁམས་ཕྲན་ལོངས་སྐུ་དང་སྤྲུལ་ཪིགས་དྲུག་སྐུའི་སྣང་བ་འཆར་རོ༔
སྤྱན་ལྔ་ཡང་རིམ་པས་ཉམས་སུ་བླངས་པས་སྤྱན་ལྔ་ཆགས་པ་མེད་པར་འཆར༔ ཞེས་པའོ༔ སྐྱེ་མེད་
དབྱིངས་དང་རིག་པར་དབྱེར་མི་ཕྱེད་ཀྱི་ཀློང་དུ་འགག་མེད་ཀྱི་རིག་པ་རང་གྲོལ་བས་ཆོས་ཀ་དག་པ་ཆེན་པོའི་

བདག་ཉིད་རྣམས་ཐམས་ཅད་ཟད་སཪ་སྐྱེལ་བའོ༔ ངོ་བོ་སྤྲོས་བྲལ་ཀ་དག་ཪང་བཞིན་ལྷུན་གྲུབ་རྒྱ་
མ་ཐུན་མོང་མ་ཡིན་པའི་གཉུག་མ་ལ་ལྷུན་གྲུབ་ཀྱི་རོལ་པ་འགག་མེད་ཆད་པའོ༔ མཐའ་བྲལ་ཕྱོགས་རིས་མེད་པ་ལྟ་
བའི་མཐའ་བརྒྱད་དང་བྲལ་བའོ༔ གདེང་༔ དམིགས་པ་གཏང་བཞག་མེད་པ་བསྒོམ་གོལ་སར་མ་ལྷུང་བ་པའི་
གདེང་༔ ཞེ་འདོད་ཉམ་གླང་པོ་ཆེ་ལྟ་བུ་ང་མེད་པ་སྤྱོད་པའི་གདེང་༔ སྤུངས་ཐོབ་རེ་དོགས་མེད་པ་འབྲས་
བུའི་གདེང་༔ ལམ་གསུམ་གདེང་བཞི་གནད་ཀྱི་མན་ངག་ཡིན༔ ལུང་རྒྱལ་བའི་སྒྲ་ཚད་བསྟན་བཅོས་ལུང་རིག་
གིས་དབབ་ཏུ་མེད་དང་རིག་པ་མན་ངག་གསུམ༔ ཡིད་བླ་མའི་གདམས་ངག་ལས་ཆེས་གདམས་པ་གནད་ལ་
ཕོབ༔ གོལ་ཡང་དག་པའི་ལྟ་བ་མི་ཐོབ་སར་ལྟུང་བས་ལྟ་སྒོམ་ཤེས་པར་བྱོས༔ སྣ་ཚོགས་མུ་སྟེགས་བློ་བཟུང་
གི་ལྟ་ཨ་ནུ་མན་ཆད་བ་བྱ་བྱེད་འབད་རྩོལ་གྱི་གོལ་ས་ཡིན༔ ལྷུན་གྲུབ་སྟོང་རྫོང་ཁྱབ་ཆེ་ལ་དོན་ཕྱལ་བ་
མ་རིག་ལྷུན་གྱིས་གྲུབ་པས་འཁྲུལ་པའི་གོལ་ས་ཡིན༔ མཐའ་བྲལ་བརྗོད་མེད་སྟོང་པའི་ཁས་མི་ལེན་པས་ཆད་
པས་མཐར་ལྟུང་༔ ལ་བཟླ་སྟེ༔ ཆད་པ་མཐའ་ཟད་ལྟ་བ་ཡིན༔ སྒྱུ་འཕྲུལ་འོད་སྙིང་གི་དཀྱིལ་ན་ཡོད་དང་འོད་ཀྱི་
གོང་བུར་ཡོད་ཟེར་བ་གང་ཟག་གི་བདག་ཏུ་འགྲོ༔ གསལ་བདག་འཛིན་པ༔ རྟག་པར་ལྟ་དང་མཚུངས་པ་སྟེ༔ དེ་དག་
ལྟ་བའི་གོལ་སར་ཤེས་པར་གྱིས༔ སྟོང་པ་ཧད་པོའི་ལྟ་ཤིན་ཏུ་སྤྱོད་ནས་སྟོང་ང་སྒོམ་དང་༔ མི་རྟོག་ལྟེངས་
མེ་རེ་བ་པོའི་སེམས་འཛིན་དང་༔ བཏང་རྟོག་སྒོམ་སྙོམས་ལྟེངས་པོའི་མུན་སྒོམ་དང་༔ མ་ཚོརཪ་ཉན་
ཐོས་ཡིད་བྱེད་འགོག་པ་དང་༔ བདེ་བ་སྐྱེ་བདེ་སྟོང་རྩོལ་བཅས་མེད་ལུས་སྦྱངས་དང་༔ ཡིད་འགྱུར་གཅོད་
པའི་དབུགས་རྩོལ་སྒྲུབ་བྱས་ཆོས་ཡིན་པས་འཛིན་རླུང་སྒོམ་རྣམས༔ འདི་རྣམས་སྒོམ་པའི་— བསྒོམས་
ཀྱང་སངས་མི་རྒྱའོ༔ གོལ་སར་ཤེས་པར་གྱིས༔ བླང་དོར་གཅིག་སྤང་གཅིག་བསྒྲུབ་པ་བདག་ཏུ་རྟོག་པའི་
སྤྱོད་པ་དང་༔ རྩོལ་སྒྲུབ་དགེ་སྦྱོང་ངམ་ཚུལ་འཆོས་བྱེད་པའི་སྤྱོད་པ་དང་༔ བརྟུལ་ཞུགས་ཅི་དགའ་
དགའ་བྱེད་པ་སྨྱོན་པར་བྱེད་པའི་སྤྱོད་པ་དང་༔ འདི་རྣམས་རང་བཞིན་བརྟུལ་ཞུགས་མེད་པ་སྤྱོད་པའི་གོལ་
སར་ཤེས་པར་གྱིས༔ རྒྱུ་རྐྱེན་ཟད་པའི་ཆད་པ་ཕྱོགས་མཚམས་ཀྱི་གོལ་ས ་སྟོང་འཇམ་དང་༔ དུ་མ་
རྫོགས་པ་ཆེན་པོ་ཉག་གཅིག་ཡིན་ཟེར་བ་དེའི་རིག་བྱེད་གསར་པར་སྨྲ་བའི་གོལ་སའོ༔ རོ་གཅིག་ཐིག་ལེ་ཆེན་པོའི་ངང་གྲོལ་
དང་༔ སྐུ་གསུམ་ལྷུན་འབྲས་བུ་མིན་སྐྱེ་མཆེད་མུ་བཞིའི་འབྲས་བུའོ༔ གྲུབ་ལམ་སྣང་འདོད་པ་རྣམས༔ འབྲས་བུ་
ཪེ་དོགས་ཀྱི་གོལ་ས་ཐོབ་རྒྱུ་ཡོད་ཟེར་བ་ཡིན༔ སྣང་ལ་རང་སའི་དེར་ཡང་མ་གྲུབ་སྟེ་སྟོང་ལ་ངོ་བོ་ཀ་དག་
མཐའ་གྲོལ་གྱི་ལྟ་བ་བཞིན་མེད་པ་ཆོས་ཉིད་ནམ་མཁའ་ལྟ་བའི་མཆོག༔ གསལ་ལ་རྟོག་པ་མེད་པ་ངོ་བོ་ཀ་

དག་སྟོང་པ་ལ་ཕྱོགས་མ་ཆད་མཁྱེན་པ་ལ་མི་སྤྱོད་རང་ངོ་ལ་མི་འགག་འབྲས་བུའི་མཆོག༔ ཐིམ་པ་ལ་མི་རྨུགས་
དགོངས་པ་ཐམས་ཅད་དབྱེར་མི་ཕྱེད་པའོ༔ ཅིར་སྣང་བཀག་པ་མེད་པས༔ ངོ་བོ་སྟོང་གསལ་ཆེན་པོ་ཕྱོགས་གར་ཡང་མ་ལྷུང་
མཚན་མ་རང་སར་གྲོལ་ལོ༔ རང་བཞིན་རྒྱ་མ་ཆད་དེ་སྤྱོད་པའི་མཆོག༔ མཐོང་རྟོག་སྒྱུ་མའི་རང་བཞིན་མེད་
པའི་ཡིན་པས་ཅི་རྣམ་པར་རྟོག་པ་ཅིར་བློ་ཡིན་པས་བསམ༔ བསམ་རྒྱུ་མེད་པ་པ་ཀུན་བརྗོད་པ་དང་
བྲལ་བ་སྤངས་ཡེ་ཤེས་མེ་ཆེན་གཡོ༔ དེའི་ངང་ལས་རང་བཞིན་མ་བསྐྱོད་ལྷན་ནེ་ཞོག༔ ལྷན་ནེ་ལྷང་ངེ་
ཚོགས་དྲུག་ལྷུག་པ་དབང་པོ་རྒྱ་ཡན་ཁོག་ཐོང་ཐོང་ལ་གྲོང་ཆོད་ལ་ཐོང་བཞག་ན་མཉམ་བཞག་ཆེན་པོ་ཡིན་ཏེ་དོན་དེ་
སྒོམ་པའི་མཆོག༔ མཆོག་དམིགས་གཏད་མེད་པ་རྣམས་རྣལ་མ་རང་སོ་གཉུག་མ༔ གཞི་གདེང་བཞི་ཁྱེར་ན་གྲུབ་
མཐའ་ངན་པའི་ལྟ་བ་ཆོད༔ ཕྱིན་བསྒྲོད་མེད་པར་སླེབས་པས་བྱང་ཆུབ་སེམས་ཀྱི་སྒྲོན་མ་ངོས་ཟིན་ན་ཀུན་ཏུ་
འོད་ཀྱི་ས་ནོནཿ༔ ས་གཅིག་པ་རྐང་མེད་མཁའ་སྒྲོན་མ་རྣམ་པར་དག་པ་བཞག་ལ་འགྲོ་ན་ལྟ་བའི་ནམ་
མཁའ་རྣམ་པར་དག་པའི་ནང་དུ་རྒྱབ་ཤ་ཆོད༔ གྲོགས་མེད་གཅིག་པུར་འདུག་ན་སྒོམ་པའི་རྒྱབ་ཤ་ཆོད༔ རིག་
པ་ཐིག་ལེ་ཉག་གཅིག་ལ་བར་མཚམས་མེད་ལྟ་མེད་སྐུ་ལ་བལྟས་པས་འདིའི་ཕྱི་ནང་འདི་ཡིན་བྱ་བ་མེད་འབྲས་
བུའི་རྒྱབ་ཤ་ཆོད༔ བདག་ནི་བྱེ་མ་ལ་ཐོས་ཆུང་བློ་ཞེན་མ་ཡིན་ཏེ༔ སྒྲ་ཚད་བསྟན་བཅོས་གྲུབ་མཐའ་
སོགས༔ སྡེ་སྣོད་གསུམ་འདུལ་བ་མདོ་སྡེ་མངོན་པ་གྱི་དོན་གོ་ལོངས༔ རྒྱུད་སྡེ་བཞི་བྱ་བའི་སྤྱོད་པའི་
རྣལ་འབྱོར་བླ་ན་མེད་པའི་རྒྱུད་དོ༔ ཡི་ཁོང་དོན་ཤིག༔ འབུམ་ཚོ་དྲུག་རྣམས་བཞུགས་པའི་ཨ་ཏི་ལ༔ བདག་གིས་
དགོངས་པ་མ་ལོན་གཅིག་ཀྱང་མེད༔ ཁྱད་པར་སེམས་སྡེ་རྩ་གཅིག་དང་༔ ཀློང་སྡེ་ཉི་ཤུ་རྩ་གཅིག་དང་༔ དེ་
རྣམས་ནང་ནས་ཟབ་པ་མན་ངག་སྡེ༔ དེ་དག་མན་ངག་སྙིང་བཅུད་བདག་གིས་ཤེས༔ དེ་རྣམས་ནང་ན་མར་གྱི་
ཡང་ཞུན་འདྲ་བ་ནི༔ རྫོགས་པ་ཆེན་པོ་གསེར་གྱི་ཉི་གསང་བ་བླ་ན་མེད་པའི་སྐོར་མ་རབ་ཏུ་སྣང་བྱེད་ཐིག་
ལེ་གསང་བའི་མཆོག༔ རྒྱུད་སྡེ་བཅོ་བརྒྱད་ཏི་ཀ་ས་གཅོད་བཅས༔ བརྒྱ་དང་བཅུ་དགུའི་ཟངས་ཡིག་གཡུ་
ཡིག་དུང་ཡིག་ལ་སོགས་པ༔ མན་ངག་སྡེ་དང་བཅས༔ དེ་ཡི་ནང་ནས་ཟབ་པའི་མན་ངག་ཞལ་ཐེམས་བརྒྱད་པོ་
སངས་རྒྱས་ལ་གསུམ་རིག་འཛིན་ལ་ལྔ་འདི༔ སངས་རྒྱས་དུས་གསུམ་གྱི་སྟོང་གི་དགོངས་བཅུད་དྲིལ་
ནས་ནི༔ བསྟན་པའི་བུ་གཅིག་བསྟན་སངས་རྒྱས་པ་ལ་དགོས་པའི་པའི་བཙས་སུ་བཞག༔ བདག་ནི་སྐྱེ་
བ་ལྔ་བརྒྱའི་ལུས་བླངས་ཤེས༔ རིག་པའི་གནས་བཅོ་བརྒྱད་མཁྱེན་པའོ༔ རིག་འཛིན་ལྔ་ནི་རིམ་གྱིས་ཐོབ༔ ཆོས་ཉིད་
ཟད་སར་སྐྱོལ་ནས་ལྷག་མེད་གྲོལ༔ སེམས་ཅན་དོན་ལ་དགོངས་ནས་འཕོ་བ་ཆེན་པོའི་སྐུ༔ སངས་རྒྱས་སྟོང་

གི་བསྟན་པ་མ་ཞིག་པར༔ སེམས་ཅན་སངས་རྒྱས་སར་བཀོད་བདག་གིས་སྤྱོད༔ ད་ལྟ་བདག་ནི་རྩེ་ལྔ་དག་ན་
ཕྱིན༔ གང་ཟག་ལས་དག་སེང་གེ་དབང་ཕྱུག་ཁྱོད༔ རྒྱུ་ནི་རིན་ཆེན་སྣ་ལྔའི་བྱང་བུ་ལ༔ རིན་ཆེན་སྣ་ལྔས་ཡིག་
བྲིས་པོད་ཆུང་གསུམ༔ མཆིམས་ཕུའི་དགེ་གོང་བྲག་ལ་ལྕགས་ཀྱི་གའུར་གཏེམས་ནས་ཡོད༔ བསྟན་པའི་བུ་
གཅིག་ཞལ་ཐེམས་གདམས་པ་འདི༔ ཁྱོད་ཀྱི་སྙིང་ལ་ཕུར་ལ་ཉམས་སུ་ལོངས༔ རིག་འཛིན་ཉི་ཤུ་རྩ་གཅིག་
གདམས་པ་དང་༔ དགའ་རབ་རྡོ་རྗེའི་ཞལ་མཇལ་གདམས་ངག་ཡིན༔ སངས་རྒྱས་ཉག་གཅིག་དགོངས་པ་
ཐུན་ཅིག་དང་༔ གདམས་ངག་ཚིག་གཅིག་དང་ཞོག་བདག་ནི་ཧོར་གྱི་ཡུལ༔ བྱང་ཕྱོགས་སྡིག་སྐྱོང་རྒྱལ་པོའི་
དོན་དམྱལ་བར་སྐྱེས་པ་གཅིག་འདོན་དུ་ལ་འགྲོ༔ ཞེས་གསུངས་སྤ་གོར་གཙང་ལུང་དགོན་པ་རུ༔ ཞལ་ཆེམས་
ཕོག་ནས་མཁའ་ལ་རླུང་ལྟར་གཤེགས༔ ས་མ་ཡཱ༔ གུ་རུ་ན་མོ༔ ཨེ་ཀ་དུ་ན་ར་ཀན༔ ཨཻ༔ སུམ་རེ༔ ཚེ་དབང་༔
ལས་དབང་༔ ཕྱག་རྒྱའི་དབང་༔ ལྷུན་གྲུབ་ཀྱི་དབང་༔ དེ་རྣམས་ཀྱིས་རིག་འཛིན་ཐོབ་པའོ༔ སེང་གེ་དབང་
ཕྱུག་གིས་ཕྱི་གོང་རྫའི་ར་བར་བསྒོམས་པས༔ ལོ་བདུན་གྱིས་ཟག་པ་མེད་པར་གྲོལ་ལོ༔ དགེའོ༔ ༔

ཟངས་ཡིག་ཅན།
༄༅༔ རྫོགས་པ་ཆེན་པོ་གསང་བ་སྙིང་ཐིག་གི་མན་ངག་རིན་པོ་ཆེ་
ཟངས་ཡིག་ཅན་བཞུགས་སོ༔ སྠི༔ ཁ་ཐཾ༔
སྤྲོས་གཅོད་དུམ་བུ་བཅུ་དྲུག་ཐེམ་མེད་བཞི་དང་ཉི་ཤུ།
༄༅༅༔ ༔ཐགག་ཎདྲྭ།ཡཐཀཿ༔ རྒྱ་གར་སྐད་དུཿ༔ ཡཱ་མ་ཪ་སཱ་མ་ཡེ༔ — བོད་སྐད་དུ༔ སྤྲོས་པ་གཅོད་པའི་
སྒྲོན་མ༔ སེམས་ཀྱི་སྤྲོས་པ་ལྟ་བས་གཅད ཚིག་གི་སྤྲོས་པ་ཉམས་ལེན་གྱིས་གཅད མཚན་མའི་སྤྲོས་པ་རིགས་པས་གཅད བློ་ཡི་
སྤྲོས་པ་གདམས་པས་གཅད ཉམས་ལེན་གྱིས་སྤྲོས་པ་གོམས་པས་གཅད གྲུབ་མཐའི་སྤྲོས་པ་ཤེས་རབ་ཀྱིས་གཅད་པའི་མན་ངག་གོ་
ཨི་ཐི༔ དཔལ་ཀུན་ཏུ་བཟང་པོ་ལ་ཕྱག་འཚལ་ལོ༔ བཟང་ངན་གྱི་སྤྲོས་པ་ཐམས་ཅད་རང་དེངས་སུ་འགྲོ་བའི་ཕྱིར་དེ་བཞིན་
གཤེགས་པ་ཐམས་ཅད་ཀྱི་དགོངས་པའི་དོན་བསྟན་པ་སརྦ་ཏ་ཐཱ་ག་ཏ་ཨ་བྷ་ཡུ་དྷརྨ་ཀཱ་སྱ༔ ཆོས་སྐུ་སྤྲོས་དང་བྲལ་བ་
ཨ་ཨཱཿ༔ རིག་པ་དེ་ཡང་དབྱིངས་འགག་མེད་ལས་རིག་པ་སྐྱེ་མེད་ཤར་བའོ ཨ༔ རིག་པ་འབྱུང་བཞི་ཟད་པས་དབྱིངས་སྐྱེ་བ་མེད་
པའོ ཨ༔ འཁྲུལ་རྐྱེན་རང་སར་དག་པས་རིག་པ་རང་གི་ངོ་བོ་སྐྱེ་མེད ཨ༔ སྐྱེ་མེད་ཀྱི་སེམས་སྐྱེ་མེད་ཀྱི་ཀློང་དུ་མྱ་ངན་ལས་
འདའ་བར་བྱེད་པའི་མན་ངག་རྟེན་པ་གཅིག་ཐོག་ཏུ་སྐྱེ་བའི་མན་ངག་བསམ་པ་རང་དེངས་པས་སྐྱེ་བའི་སྒོ་འགེག་པའོ་རིག་པ་
འབྱུང་རིག་པ་འོད་སྣང་དུ་འཆར་བར་བྱེད་པའི་མན་ངག་གོ་བ་ཟད་ལ་ཕྱག་འཚལ་ལོ༔ དཔལ་ནམ་མཁའ་ཟད་པའི་རྒྱུད་ནི་
རིག་པ་དབྱིངས་སུ་ཚད་པའི་མན་ངག་ཨེ་ཀ་བྷ་རྡུ་སྟོང་པ་གསལ་བ་ཡངས་པ་གསུམ་གཅིག་གིས་གཅིག་གྲོལ་བས་སངས་
རྒྱའོ་ཡཾ་དཔལ་འདེགས་རླུང་ཟད་པའི་རྒྱུད་ནི་དབུགས་ཆད་པ་དང་སངས་རྒྱ་བའི་མན་ངག་ཁཾ་དཔལ་ཆུ་རྒྱུན་ཟད་པའི་རྒྱུད་
ནི་དྲན་པ་འགགས་པ་དང་སངས་རྒྱ་བའི་མན་ངག་རཾ་དཔལ་མེ་བཞི་ཟད་པའི་རྒྱུད་ནི་ཉམས་གཅིག་ཤར་བས་སངས་རྒྱས་པ་དང་
མཉམ་པའི་མན་ངག་སུ་དཔལ་རྟེན་པ་ཟད་པའི་རྒྱུད་ནི་གཟུགས་དག་པ་སྐུ་དང་མཉམ་པའི་མན་ངག་དྷ་ཏུ་བྷི་ཀལཱ་འབྱུང་
བཞིའི་རྟོག་པ་ཆད་པས་ཡེ་ཤེས་རང་སྣང་ཨེལ༵ དཔལ་འབྱུང་བ་ཡེ་དག་གི་དགོངས་པ་བྷི་ངྷུ་ཤྲཱི་མཚན་མ་རང་གྲོལ་གྱི་སྣེ་བཻ ཐྭ་
འཁྲུལ་པ་རྒྱས་འདེབས་ཀྱི་སྨྱུ ཤྲཱི་འབྱུང་བ་རོ་སྙོམས་ཀྱི ཎྜཱ ཤྲཱི་སྤྲོས་པ་ཉེར་ཞིའི་དགོངས་པའོ༔
༄༄༔ བཊདྷམ།ཐག དབྱིངས་གདལ་བ་ཆེན་པོ་ལ་བདེ་ཆེན་ཡངས་པ་ཉིད་

ལ་ཕྱག་འཚལ་ལོ༔གུ་ཐྰ་ལྦ་སྟ་བྷུན་ཤྲྰི༔ཆོས་སྐུའི་གནད་སྙིང་དུ་བསྟན་པས་ལུས ཡོངས་སུ་མྱ་ངན་ལས་
འདའ་བའི་མན་ངག་ལོངས་སྐུའི་གནད་རྩ་རུ་བསྟན་པས་ངག་ཡོངས་སུ་མྱ་ངན་ལས་འདའ་བའི་མན་ངག་སྤྲུལ་སྐུའི་གནད་མིག་ཏུ་
བསྟན་པས་སེམས་ཡོངས་སུ་མྱ་ངན་ལས་འདའ་བའི་མན་ངག་གོ་སྫི༔ འབྱུང་བཞི་རང་དེངས་ངང་སྟོང་པ་སྟོང་པས་མཚོན་པ་
སྟོང་པ་རང་སར་གྲོལ་བའི་མན་ངག་གཟུགས་རྣམ་པར་དག་པའི་དགོངས་པ་ཞེས་བྱའོ༔ ལ་ཕྱག་འཚལ་ལོ༔ འབྱུང་ཏིང་ངེ་
འཛིན་རྣམ་པར་དག་པས་ས་རྡོའི་སྣང་བ་འགགས་པ་བཞི་ཟད་པའི་རྒྱུད་ཆེན་ནམ་མཁའ་གསལ་བ་གསལ་བས་མཚོན་པས་
གསལ་བ་རང་སར་གྲོལ་བའི་མན་ངག་ལ༔ འཁྲུལ་གཞི་ཟད་པའི་རིག་དངོས་པོ་དངོས་པོས་མཚོན་པ་འབྱུང་བ་རང་སར་
གྲོལ་བའི་མན་ངག་ཚོར་བ་རྣམ་པར་དགོངས་པའོ༔ པ་རྒོད་ཡན་ཏེ༔ སྣ་ཚོགས་ཁྱབ་གདལ་ཆེན་པོའི་ནང་དབྱིངས་རྣམ་
པར་དག་པ་སྤྲོས་པ་རང་ཐོག་ཏུ་ཞི་བའི་མན་ངག་འདུ་ཤེས་རྣམ་པར་དག་པའི་དགོངས་པའོ་ཁང་བཟངས་སུ༔ འཛིན་བྱེད་
དྲན་པ་ཟད་པའི་མཚན་མ་ཐམས་ཅད་ཉེ་བར་ཞི་བའི་རིག་པ་ལ་འཁྲུལ་དབང་མེད་པའི་མན་ངག་རྣམ་པར་ཤེས་པ་རྣམ་པར་དག་
པའི་དགོངས་པའོ་ལྕགས་ཀྱུ་ཡིས༔ གསལ་བྱེད་སྟེང་འོག་མེད་པའི་འཁྲུལ་པ་རང་སར་དེངས་པས་དབྱིངས་རིག་ལ་
འགྱུར་བ་མེད་པའི་མན་ངག་གབ་པ་འདུ་བྱེད་རྣམ་པར་དག་པའི་དགོངས་པའོ་སྙིང་ནས་ནི༔ མ་ཡེངས་བསམ་པ་ཟད་པའི་
དེའི་ཕྱིར་ལྟ་བ་མིག་དང་འབྲེལ་བས་གྲུབ་མཐའ་ཟད་སར་ཕྱིན་པ་ལྟ་བ་ལ་འགྱུར་དབང་མེད་པའི་མན་ངག་ཕུང་པོ་རྣམ་པར་དག་པའི་
ཚུལ་གྱིས་གཟུང་བར་བྱའོ༔ ཨ་སྐྱེ་བ་མེད་པའི་དོན་།སྨྲ་ནམ་མཁའ་ཇ་ལོག་གི་དགོངས་པས་དབྱིངས་རིག་མཁའ་ལ་
འདེགས་པ་སྨྲ་འདེགས་རླུང་ཇ་ལོག་གི་དགོངས་པས་སྐུ་གསུམ་གཅེར་བུར་ཕྱུངས་པ་།སྨྱུ་ཆུ་རྒྱུན་ཇ་ལོག་གི་དགོངས་པས་
སྒྲོན་མ་བཞི་གཏོད་ལ་མནན་པ་།སྨྲ་མེ་བཞི་ཇ་ལོག་གི་དགོངས་པས་འབྱུང་བ་བཞི་རང་ཟད་དུ་བསྐྱལ་བ་ཨེ་མ་ཧོ༔ ངོ་མཚར་
བ་སྤྲོས་པ་ཐམས་ཅད་ཉེ་བར་ཞི་སྐུ་གསུམ་མཚན་མ་དང་བྲལ་བ་ཐབས་ཀྱི་འབྲས་བུ་མིང་དུ་བྱ་བའོ་བར་བྱེད་པ་ཅེས་བྱ་
པ་ནི་ཡིད་ཀྱི་སེང་གེ་རིག་པའི་ཆོ་འཕྲུལ་དྲན་པ་ལ་བལྟས་པས་དྲན་མེད་དུ་གྲོལ་དྲན་མེད་ལ་བལྟས་པས་བློ་འདས་སུ་
འདུག་པས་ཡེ་ནས་སྐྱེ་མེད་དུ་གོ་བའོ་ཡིད་ཀྱི་བུས་གཟུང་བ་རིག་པ་བློ་ལས་འདས་པ་ནི་མིག་གིས་གཟུང་ཆ་གཉིས་མ་ཟད་
པར་འཛིན་ཆ་སྟོངས་པས་རིག་པ་ལ་གསལ་བ་ཆ་ཚང་བ་ནི་དབྱིངས་རིག་འདུ་འབྲལ་མེད་པའི་རིག་པ་དངོས་སུ་མཐོང་བས་སྐྱེ་བ་མེད་
པ་ཞེས་བྱའོ་ལ་བྱའོ༔ ཨ༔ སྐྱེ་མེད་རིག་པ་ཨེ་མ་ཧོ༔ རིག་པ་གཅེར་བུར་ཕྱུངས་པས་འོད་དང་ཁ་དོག་ལ་ཞེན་པར་མི་བྱ་བ་
དང་མཚན་མ་ཐམས་ཅད་རང་སར་དེངས་པ་ཅེས་བྱ་བ་ནི༔ ནམ་མཁའི་བུ་རིག་པ་སྟོང་པ་ཉིད་མཐའ་བཞི་ཕྱོགས་

ལས་རང་འདས་པས་ཆོས་ཉིད་ཡུལ་སྣང་ཟད་པའོ་མོ་ནམ་མཁའི་བུས་བཙོན་དུ་བཟུང་བ་ནི་རིག་པ་དབྱིངས་དང་འདྲེས་
པས་ཁ་དོག་ལྔ་རང་སར་དེངས་པའོ་ལ་བྱའོ༔ །སྨྲ་རིག་པ་དང་གཉིས་སུ་མེད་པའི་ཚེ་སྐྱེ་མེད་ལ་སྐྱེ་མེད་མཚོན་པ་ཞེས་
བྱའོ་ཨེ་མ་ཧོ༔ འཁྲུལ་པ་ཐམས་ཅད་རང་སར་གྲོལ་བ་ཞེས་བྱ་བ་དབྱིངས་ནམ་མཁའ་ལ་དབྱུང་བའི་ཐབས་ཀྱིས་མ་
རིག་པ་སྐྱེ་བའི་རྒྱུ་མེད་པར་བྱས་པ་དང་ནི༔ རླུང་གི་ཞགས་པ་རིག་པ་རྡོ་རྗེ་ལུ་གུ་རྒྱུད་ཤེས་པ་རྟོག་མེད་དུ་གྲོལ་བའི་ཚེ་རླུང་
གི་ལྕགས་ཀྱུས་གཟུང་བ་ནི་མིག་གི་ཟུར་མནན་ཏེ་བལྟས་པས་རྒྱ་ཆེ་བའི་སྣང་བ་མི་འགུལ་ལ་བྱའོ༔ སྨྲ་སྐུ་གསུམ་
དངོས་སུ་བསྟན་པ་རིག་པའི་སྣང་བ་དང་འགྲེའོ་ཨེ་མ་ཧོ༔ འབྱུང་བ་ཐམས་ཅད་རང་དག་ཏུ་སོང་བ་ཅེས་བྱ་བ་དྲན་རྟོག་
མཁའ་ལ་ཟད་པར་བྱ་བའི་ཐབས་ཀྱི་གཟུགས་སྒྲ་ལས་གྲོལ་བར་བྱ་བ་དང་ནི༔ མེའི་མི་མོ་རིག་མེད་ཀྱི་སྣང་བ་ལ་ཕྱོགས་མེད་ཀྱི་
རིག་པ་ཤར་བས་ཡུལ་མེད་ཀྱི་ཡུལ་དུ་སོང་སྟེ་ལྟར་མེད་ཀྱི་སྐུ་ལ་བལྟས་པས་རྟོགས་མེད་ཀྱི་རིག་པ་མཐོང་སྟེ་གཏད་མེད་ཀྱི་ཤེས་པ་
སྤྱོད་པ་ཞེས་བྱའོ་མེའི་གསལ་ཤིང་གིས་བསྲེག་པ་ནི་སྒྲོན་མའི་སྣང་བ་རང་རིག་རང་གིས་མཐོང་བས་འབྱུང་བཞི་ཟད་སར་
བསྐུལ་བ་ཞེས་བྱའོ་ལ་བྱའོ༔ སྨྲ་སྒྲོན་མ་བཞི་ཡུལ་ལ་ཤར་བས་རྟོགས་པ་བཞི་སྐྱེས་ཏེ་སྤྲོས་པ་བཞི་ཆོད་པའོ་ཨེ་མ་ཧོ༔
སྐུ་གསུམ་ཇ་ལོག་ཏུ་ཤཪ་བ་ཞེས་ལུས་ལ་གཏན་ལ་དབབ་པའི་ཐབས་ཀྱིས་འབྲས་བུ་གཞན་ལ་རག་མ་ལུས་པའོ་བྱ་བ་ནི༔
ས་ཡི་གྲོང་ཁྱེར་ནི་དངོས་བཅས་སྒྱུ་མ་འོད་སྐུར་ཤར་བས་འབྱུང་བ་ལ་ཐོགས་མ་མེད་པའི་ཐབས་དེ་རང་སྣང་དུ་ཤར་བའོ་ཆུའི་
རྐུན་མོས་བཅོམ་པ་ནི་གཞི་འཛིན་པའི་རིག་པ་ལམ་དུ་ཕྱུངས་པས་གསལ་བྱེད་དུ་ཡོད་དོ་ལ་བྱའོ༔ སྨྲ་དེའི་ཕྱིར་ན་འབྱུང་
བ་ལྔ་ཟད་པའི་རྒྱུན་ཅེས་རང་གི་རིག་པ་ལ་བྱའོ་འདི་ནི་སེམས་འཕྲོས་པ་རྣམས་ཀྱི་ལྕགས་ཀྱུའོ༔ མི་གནས་པ་གནས་པར་
བྱ་བའི་ཐབས་ལ་དང་པོ་བྱ་བ་གཏད་ཨ་ཏིཿ༔ འདི་ནི་སེམས་མེད་པ་རྣམས་ཀྱི་དེ་ནས་ཤེས་པ་བཙལ་ཏེ་དེ་ལ་བརྟགས་མེ་
ལོང་ངོ་༔ ཨ་ཁྱི༔ འདི་ནི་སེམས་རེངས་པ་རྣམས་ཀྱི་གཉའ་ཤིང་དེ་ནས་ཡུལ་ལ་འཆར་ཏེ་མིག་ལ་གཞུག་པར་བྱའོ་ངོ༔
ཨ་ཏི༔ འདི་ནི་སེམས་— དེ་ནས་དྲན་མེད་དུ་འགྲོ་རྨུགས་པ་རྣམས་སྒྲོན་མའི་སྣང་བ་ལྟའོ་ཀྱི་སྒྲོན་མའོ༔ ཨ་ཏི༔
འདི་ནི་སེམས་ཡེངས་པ་རྣམས་ཀྱི་དེ་ནས་ཤེས་པ་སྒྲོན་མའི་སྣང་བ་ལ་ཤར་བའི་ཚེ་རིག་པ་སྤྱི་བོར་དྲང་བར་བྱ་ཕྱག་ཤིང་
ངོ་༔ ཨ་ཏིཿ༔ དྲན་བྱེད་རྒྱུན་གཅོད་ཀྱི་མན་ངག་ཞེན་པ་ལས་གྲོལ་བར་བྱེད་པ་ཅེས་བྱ་བ༔ ཨ་ཏིཿ༔རྒྱ་རྒྱ་རྒྱ༔ ཕྱི་མའི་ཚེ་
ལས་ཅན་ཅིག་དང་འཕྲད་པར་ཤོག༔ མཉམ་ཉིད་བདེ་བ་ཉིད་མི་རྟོག་པའི་ངོ་བོ་ལུས་ལ་ཁྱབ་པ་ལ་ཕྱག་འཚལ་ལོ༔

གོམས་པར་བྱ་བ་གནད་ཀྱི་གདམས་ངག་དྲུག་ལས༔ ཚིག་དྲུག་གིས་བྷུང་བར་བྱེད་པའོ རིག་པ་མི་གནས་པ་གནས་
པར་བྱེད་པའི་གདམས་ངག་གིས་ལས་དང་པོ་པའི་ས་བསླབ་སྟེ་ལུས་ཀྱི་བསླབ་པར་བྱ་བ་ལས་དང་སོ་ནམ་གྱི་བྱ་བ་གཏང་སྟེ་
དགོན་པར་གནས་པ་གཅེས་ངག་གི་བསླབ་པ་སྨྲ་བ་གཅད་པ་ཡིན་སེམས་ཀྱི་བསླབ་པ་ཡིད་བྱེད་པ་ཐམས་ཅད་དང་བྲལ་བར་བྱས་ལ་
ལུས་ངག་དལ་བ་གཅེས་ཤེས་པ་བག་ལ་བཙལ་བར་བྱ་བ་དང་༔ རིག་པ་མ་ཟིན་པ་ཟིན་པར་བྱེད་པའི་གདམས་
ངག་གིས་དེ་ནས་ལུས་ཀྱི་གནད་རིག་པ་མིག་ལ་གཞུག་ཡུལ་གྱི་གནད་ནམ་མཁའ་ལ་གཏད་རིག་པའི་གནད་ལུ་གུ་རྒྱུད་ལ་ལྟའོ་
གནད་རྣམ་པ་གསུམ་ལ་མཁས་པར་བྱ་བ་དང་༔ རིག་པ་མི་བརྟན་པ་བརྟན་པར་བྱེད་པའི་གདམས་ངག་གིས་
དེ་ལྟར་གོམས་པས་འོད་དུམ་བུ་དུམ་བུར་འཆར་ཏེ་ཕྱིར་དབྱིངས་སྣང་མཐོང་བས་སྣང་བ་ལས་དལ་བ་རྙེད་ནང་དུ་ཤེས་པ་མི་རྟོག་པས་
རིག་པ་དལ་བ་རྙེད་པའོ་ཡུལ་དང་ཤེས་པ་བསྲེ་བར་བྱ་བ་དང་༔ རིག་པ་མ་སྐྱེས་པ་སྐྱེ་བར་བྱེད་པའི་གདམས་ངག་
དེ་ནས་ཐིག་ལེ་རེ་ནས་སྐུ་ཤར་བ་བསྟན་པའི་ཚད་དོ་གིས་སྣང་བའི་ཚད་གཟུང་བར་བྱ་བ་དང་༔ རིག་པ་མ་ཤེས་པ་
ཤེས་པར་བྱེད་པའི་གདམས་ངག་གིས༔ རིག་པ་རྡོ་རྗེ་ལུ་གུ་རྒྱུད་དེ་ཡང་བློས་བཏགས་མིན་པས་ཐོག་མ་ནས་བྱེད་པ་པོ་གང་
གིས་ཀྱང་མ་བྱས་རང་གི་སྣང་བ་ལ་རང་གི་ངོ་བོ་ཤར་བ་ཡིན་ནོ་དྲོད་ཚད་གཏན་ལ་དབབ་པར་བྱ་བ་དང་༔ རིག་པ་མ་
གྲོལ་བ་གྲོལ་བར་བྱེད་པའི་གདམས་ངག་དེ་ལྟར་སྣང་བ་ལ་ཚད་ཟིན་པས་སྐུ་གསུམ་དེ་ཉིད་ལས་གཞན་ན་མེད་དེ་རིག་པའི་
སྣང་བ་འོད་དུ་འདུག་པ་དེ་གིས་སྐུ་གསུམ་གྱི་ས་ཆོས་སྐུ་ཐིག་ལེ་ལོངས་སྐུ་འོད་སྣང་བ་སྤྲུལ་སྐུའོ་ལ་གོམས་པར་བྱ་བའོ༔
སྒྲི༔ མི་སྐད་དང་ཁྱི་སྐད་ལ་སོགས་པ་མི་མེད་པའི་སར་གྲོགས་མེད་གཅིག་པུར་གནས་པ་རང་སྣང་བ་ལ་ཚད་བཟུང་དུ་
ཡོད་པས་གྲོགས་ཀྱི་མཆོག༔ འགྱུ་བྱེད་འགྲོ་འོང་བཅད་པས་དེ་ནས་རིག་པ་གཟུང་ཐབས་ནི་དབུགས་ནང་དུ་གཟུང་བ་
ཐུབ་ཚད་ཏུ་བསྡམས་ལ་ཕྱིར་ཐུབ་ཐང་གཟུང་ཤེས་པ་རང་སོར་གནས༔ རླུང་འཛིན་ཉེར་གཅིག་ལ་ཚོད་ལྟ་དེ་ནས་ལུས་གཟིར་
ཏེ་གླང་ཆེན་ལྟ་སྟངས་ལ་སོགས་གང་མོས་བྱ་འདུག་སྟངས་རྣམ་གསུམ་བསྟེན་པས་གྲོལ་ས་ཅེར་ཚད་རིག་པ་ལུས་ལ་
གནས་པས་མི་འཆར་བའི་དབང་མེད་ཟིན༔ དེ་ཡང་ལུས་ཀྱི་གནད་མིག་ཡིན་པས་མནན་ནས་ལྟ་བ་གཅེས་མིག་དང་ངོ་བོར་
འབྲེལ་བས་རྟོག་མེད་ཐུགས་སུ་ཆུད༔ ཤེས་པ་དྲན་མེད་གསལ་བོར་འགྲོ རིག་པ་རང་ངོར་སྤྲད་པས་རྡོ་རྗེ་ལུ་གུ་རྒྱུད་
དང་མིག་གཉིས་འོད་ཟེར་ལ་སོགས་པ་སྣང་བ་ཆོས་ཅན་དུམ་བུར་རྟོགས༔ ལུས་ཀྱི་བཅུད་རྣམས་ཕྱུངས་པས་རང་གི་
རིག་པ་དེ་ཉིད་ཡེ་ནས་ཡོད་པས་འབྲས་བུ་ཚད་དང་ལྡན༔ ཨཻ༔ གཟེར་ལྟ་བུའི་མན་ལུས་མ་འགུལ་བས་མིག་མི་འགུལ་
མིག་མི་འགུལ་བས་རིག་པ་མི་འགུལ་བ་ངག་གིས་རིག་པ་དེ་མི་འགྱུར་བར་བྱ་བ་དང་༔ ལྕགས་ཀྱུ་ལྟ་བུའི་མན་ངག་
གིས་དེ་ཡང་དབུགས་ནང་དུ་བག་ཙམ་འཐེན་ཤེས་པ་མིག་ལ་བཅུག་མིག་ནམ་མཁར་གཏད་པས་དབྱིངས་ཤར་བས་འབྱུང་བ་ཟད་
པའི་རྟགས་རིག་པ་ཤར་བས་འཁྲུལ་པ་ཟད་པའི་རྟགས་སོ་ཟིན་པ་མི་འཆོར་བར་བྱ་བ་དང་༔ ཐོག་ལྟ་བུའི་གདམས་ངག་

གིས་བརྟན་ཤེས་པ་མིག་ཐོག་ཏུ་དབབ་པས་ལུས་མི་འཕོ་མིག་ནམ་མཁའ་ལ་དབབ་པས་དབྱིངས་མི་འཕོ་དབྱིངས་རིག་པའི་
ཀློང་དུ་ཕབ་པས་ངོ་བོ་མི་འཕོ་བའོ་པ་མི་འཕོ་བར་བྱ་བ་དང་༔ སྐར་མདའ་ལྟ་བུའི་གདམས་ངག་གིས་སྟེང་རླུང་འོག་
སྒོར་དྲང་རིག་པ་མིག་ལ་བཅུག་མིག་མཁའ་ལ་གཏད་པས་སྣང་བ་མཆེད་པ་ལ་མཁས་པ་རྩྭ་ལ་མེ་ཤོར་བ་ལྟ་བུ་རིག་པ་མཁའ་
ལ་ཕྱུངས་ཏེ་སྐྱེས་པ་མི་འགྱུར་བར་བྱ་བ་དང་༔ གླང་པོ་ཆེ་ལྟ་བུའི་མན་ངག་གིས་ཉམས་སུ་ལེན་ཚེ་ཤེས་པ་མིག་ལ་
བཅུག་སྟེ་ཧར་པོར་བྱས་ཏེ་གཡས་གཡོན་འོག་ཏུ་མིན་པར་ཐད་ཀར་ལྟའོ་ཤེས་པ་འདྲེས་པར་བྱ་བ་དང་༔ དཔག་ཆེན་གྱི་
མདའ་ལྟ་བུའི་མན་ངག་གིས་དེ་ལྟར་སྣང་བ་དང་འཕྲད་པས་ལས་དགེ་སྡིག་གི་སྤྱོད་པ་གང་ཡང་རྒྱུད་ལ་མི་འཆར་རོ་གྲོལ་
བ་ཕྱིར་མི་ལྡོག་པར་བསྟན་པའོ༔ རྒྱ་མདུད་ཀྱི་དྲིལ་ལུགས་ཀྱིས་ཤེས་པ་རྒོད་པ་སྙམ་བྱེད་ན་ལུས་ཀྱི་ཡན་ལག་
བསྐུམས་ཏེ་དབུགས་སྙིང་ལ་བཅུག་ལ་མིག་བཙུམ་ཤེས་པ་ལྟེ་བར་གཏད་དོ་མི་གནས་པ་གནས་པར་བྱ༔ ཉག་ཐག་གི་
འཐེན་ལུགས་ཀྱིས་གནས་དེ་ནས་ཡར་ཡར་ཤེས་པ་གཏད་དེ་སྙིང་ཁ་མགྲིན་པ་སྤྱི་བོར་བཟུང་དེ་ནས་ཡང་སྔ་མ་ལྟར་རོ་པ་དེ་
ཟིན་པར་བྱ༔ གླང་ཆེན་གྱི་ཉལ་ལུགས་ཀྱིས་ཟིན་དེ་ནས་བྱིང་པ་སྙམ་བྱེད་ན་མིག་ཧར་པོར་གྱེན་ལ་བཏེག་སྟེ་ཁ་ནས་
སྔགས་སོགས་སྣ་ཚོགས་པའི་ཚིག་བརྗོད་པས་སོར་གྱིས་འགྲོ་པ་དེ་བརྟན་པར་བྱ༔ འདབ་ཆགས་ཀྱི་ལྡིང་ལུགས་ཀྱིས་
དེ་ནས་ཁད་ཀྱིས་ཇེ་དལ་ཇེ་དལ་བཞག་ལ་རིག་པ་མིག་ལ་སྔ་མ་བཞིན་ནོ་བརྟན་པ་བསྐྱེད་པར་བྱ༔ མེ་ལོང་གི་ལྟ་ལུགས་
ཀྱིས་དེ་ཡང་བྱིང་རྒོད་ཀྱི་དགྲ་ཞི་ནས་དབྱིངས་རིག་ལ་རྟག་ཏུ་གོམས་པས་ཅི་ཡང་བྱ་མི་དགོས་སོ་བསྐྱེད་པ་ངོ་ཤེས་པར་བྱ༔
དུག་སྦྲུལ་གྱི་མདུད་ལུགས་ཀྱིས་དེ་ཡང་དབྱིངས་རིག་གི་སྣང་བ་ལ་མ་ཞེན་པར་རང་སར་གནས་སུ་བཞུགས་པ་ནི་འབྲས་བུ་
རྗོ་གས་པ་ཆེན་པོའོ་ཤེས་པ་དགྲོལ་བར་བྱའོ༔ ཧྲཱིཿ༔ བསམ་པ་སྟོབས་ཟད་པར་བྱ་བའི་ཐབས་དང་པོའི་དུས་སུ་བྱ་བ་
གང་ཡང་མི་བྱེད་པ་གལ་ཆེ་ཀྱིས་ལས་དང་པོ་ལ་བསླབ་པར་བྱ༔ སོ་སོའི་ཞེན་ཡུལ་དགག་པའི་ཐབས་ཀྱིས་དེ་ནས་
འབྱུང་བའི་སྣང་བ་དགག་པའི་ཐབས་དབྱིངས་རིག་མ་གཏོགས་གང་ལའང་མི་ལྟོས་པས་འཁྲུལ་པ་སུན་དབྱུང་བའོ་བསླབས་པ་
ཆུད་མི་ཟོས་པར་བྱ༔ རང་རང་གི་ཡུལ་བཙལ་བའི་ཐབས་ཀྱིས་མིག་དང་ནམ་མཁའ་རིག་པ་གསུམ་མ་བྲལ་བ་
གལ་ཚེ་དེ་ཉིད་དང་དུས་ཐམས་ཅད་དུ་མི་འབྲལ་བར་བྱ༔ སྣང་བ་ཐད་ཀར་གཅད་པའི་ཐབས་ཀྱིས་དེ་ལྟར་བྱས་
པས་དང་པོ་འོད་གཉིས་པ་ཐིག་ལེ་གསུམ་པ་སྐུའི་སྣང་བ་སྟེ་མི་འདྲ་བ་ཡང་ཡང་སྐྱེས་ཏེ་དེ་ཡང་རིག་པའི་ཆོ་འཕྲུལ་ཅིར་ཡང་སྟོན་པས་
སོ་ཉམས་གོང་ནས་གོང་དུ་འཕེལ་བར་པྱ༔ རིག་པ་དང་དབྱིངས་འབྲེལ་བར་བྱེད་པའི་ཐབས་ཀྱིས་ཅི་ནས་ཀྱང་
རིག་པ་དེ་བསྡུས་ཏེ་དབྱིངས་ནང་དུ་ཆུད་པར་བྱས་ཏེ་རང་གི་སྔུན་སྨིན་མཚམས་སུ་བརྟག་པའོ་མཁའ་ལ་མ་བུ་སྤྲད་པར་བྱ༔
རང་གི་རང་གྲོལ་བར་བྱེད་པའི་ཐབས་དེ་ཡང་བྱེད་མཁན་སུ་ཡང་མེད་དེ་ཡེ་ནས་དེ་ལྟར་ཡོད་པའོ་ཀྱིས་སྐུ་གསུམ་གྱིས་

ས་ལ་གནས་པར་བྱའོ༔ སྫི༔ མཉམ་བཞག་ལ་རྒྱུན་དུ་འགྲོ་བ་གནས་པ་རྣམ་པར་དག་པའི་དགོངས་པས་རྗེས་
ཀྱི་ཤེས་པ་ལ་རིག་པ་དབྱིངས་སུ་ཚུད་པ་བུས་མ་འཚོལ་གྱི་གདམས་ངག༔ སྡོད་ལུས་བསྡད་པས་རིག་པ་སྡོད་སྟེ་རིག་པ་མི་
གཡོ་བས་མི་རྟོག་པ་ལ་རྒྱུན་དུ་གནས་པ་པ་རྣམ་པར་དག་པའི་དགོངས་པས་རྗེས་ཀྱི་ཤེས་པ་ཤེས་རབ་ཀྱིས་སྐྱེ་མེད་དུ་
གྲོལ་བ་མདའ་ཡིས་གཞུ་འཚོལ་གྱི་མན་ངག༔ རིག་པ་ལ་དྲོད་སྐྱེས་པས་སྣང་བ་ལ་ཡིད་མི་འཇུག་པའི་བསམ་གཏན་ལ་རྒྱུན་
དུ་གནས་པ་ཐོབ་པ་རྣམ་པར་དག་པའི་དགོངས་པས༔ རྗེས་ཀྱི་ཤེས་པ་ཡུལ་ཐམས་ཅད་རིག་ངོར་དག་པ་འབེན་གྱིས་
མདའ་འཚོལ་གྱི་མན་ངག༔ འཇུག་གཞི་ཟད་པའི་ཏིང་ངེ་འཛིན་ལ་གནས་པ་པ་རྣམ་པར་དག་པའི་དགོངས་པས་
རྗེས་ཀྱི་ཤེས་པ་ལ་འཁོར་འདས་གཉིས་མེད་དུ་འདྲེས་པ་ཆུང་མས་ཁྱོ་འཚོལ་གྱི་མན་ངག༔ རིག་པ་སྐུ་གསུམ་གཉིས་མེད་དུ་
གནས་པ་བརྟན་གསལ་ཡུལ་ཪིག་གཉིས་མེད་དུ་རྟོགས་པས་སྒོ་ལྔ་རང་གསལ་དུ་གནས་པ་བ་རྣམ་པར་དག་པའི་
དགོངས་པས༔ བུ་མོས་རྗེས་ཀྱི་ཤེས་པ་རྟོག་མེད་རང་གྲོལ་བ་ཕ་འཚོལ་གྱི་མན་ངག༔ རིག་པ་ཡང་འབྱུང་གཞི་ཟད་པས་
འཁྲུལ་པ་གཏིང་དག་གི་དགོངས་པ་ལ་གནས་པ་སྟེ་དག་པ་རྣམ་པར་དག་པའི་དགོངས་པས༔ རྗེས་རྗེས་ཀྱི་ཤེས་པ་རིག་པ་
ཉིད་ཡུལ་དུ་གྲོལ་བ་འབངས་འཚོལ་གྱི་མན་ངག་གོ༔ སྒྲི༔ གནས་པ་གཞན་མེད༔ ཚད་མའི་དགོངས་པ་གང་ལ་མི་
འཇུག་ཟིན་པ་རང་ཡིན༔ དགོངས་པ་ཕྱིར་རྣམ་རྟོག་གི་དབང་དུ་མི་འགྲོ་བརྟན་པ་གོམས་པ་ཡིན༔ ཚད་མའི་
དགོངས་པ་ལ་འཁྲུལ་པ་མི་སྲིད་སྐྱེས་པ་རྟགས་ཡིན༔ ཚད་གསལ་ཉམས་ཀྱི་དགོངས་པ་གོང་ནས་གོང་དུ་སྣང་བ་མི་འདྲ་
བ་འཆར་ཤེས་པ་ཐབས་ཡིན༔ ཚད་གཅུན་པའི་ངོ་སྤྲོད་ཀྱི་དགོངས་པ་རང་ལ་གནས་གྲོལ་བ་དགོངས་པའོ༔ འབྲས་བུ་ཡེ་
དག་གི་དགོངས་པ་གཞན་ལ་རག་མ་ལུས་པའོ་གོམ་པ་གནད་ཀྱི་མན་ངག་གི་ཚིག་ཡིད་གཅུད་མི་འགྱུར་བའི་དགོངས་པ་ཕྱི་
ནང་རྣམ་རྟོག་གི་དབང་དུ་མི་འཆོར་མི་རྟོག་པའི་དགོངས་པ་ལ་གནས་ནས་འཁྲུལ་མི་སྲིད་ཚད་གཅུན་པས་ངོ་སྤྲོད་ཀྱི་དགོངས་པ་རང་
དུ་གནས་འབྲས་བུ་ཡེ་དག་གི་དགོངས་པ་གཞན་ལ་རག་མ་ལས་པའོ་དྲུག་གིས་རྡོ་རྗེ་སེམས་དཔའ་ཞལ་མཐོང་བར་བྱེད་
པ་རྫོགས་སོ༔ ལས་ཅན་ཅིག་དང་ཕྲད་པར་ཤོག༔ ཨི་ཏི༔
ཙྪཱ སརྦ་སྠ ་པཱ་ཕྱ རིག་པ་མངོན་དུ་བསླབ་པར་བྱ་བ་ནི་ཐབས་ལ་གོམས་པར་བྱ་
ལྕུདྷ་ཐིཟག་མེད་ཐིག་ལེའི་སྐུ་ཕུང་པོའི་བདུད་ལས་གྲོལ་བ་ལ་ཕྱག་འཚལ་ལོ༔ ཕུང་པོ་དང་ཉོན་མོངས་
པའི་ཟག་པ་རྣམས་ནི་ཟད་པར་བྱ་བའི་ཕྱིར༔ རྟག་ཆད་ལ་སོགས་གྲུབ་པའི་མཐའ་འདི་ཉིད་ལས་བློ་ལྡོག་པར་བྱ་
བའི་དགོས་པ་རྣམས་ཀུན༔ འདོད་པ་ཅི་ཡོད་ཐམས་ཅད་ཡོད་དང་མེད་པར་བློས་བརྟགས་འཁྲུལ་པས་ན༔ འདི་ཉིད་
སྤྲོས་བྲལ་བླ་མའི་གདམས་པ་བདེ་བས་ལུས་སེམས་ཁྱབ༔ རྟག་ཆད་ལ་སོགས་པ་དེ་ཀུན་བཏགས་པ་ཙམ་དེ་དོན་

ལ་གྲུབ་པ་མེད༔ གྲུབ་ཉན་ཐོས་ལ་སོགས་པའི་པའི་མཐའ་སྟེ་ངན་པར་བྱས་ནས་རང་བཟང་པོར་བསྒྲུབས་
པ་རྣམས༔ དེ་ཉིད་རྣམས་མུ་སྟེགས་པ་དང་ཁྱད་པར་ཅུང་ཟད་ཡོད་མ་ཡིན༔ ཉན་ཐོས་ལ་སོགས་རིམ་དགུ་
འདོད་རྒྱལ་ཐེག་པ་རྣམས་ཀྱིས་ནི༔ གཟུང་འཛིན་མ་སྤངས་པས་རྟག་ཆད་ཉིད་ལས་རྡུལ་ཆ་ཙམ་མི་སླེབ༔ འདི་
ཉིད་ཐིག་ལེའི་སྐོར་ཕྱི་ནང་གསང་བ་ཀུན་གྱི་ཀྱང་༔ ཡང་དག་དོན་ལ་རིག་པ་མཐོང་བ་མེད་པས་རྡུལ་ཙམ་རེག་པ་
མེད༔ གཞུང་དུ་བཀོད་པའི་ཚིག་དང་ཡི་གེ་འོ་ན་རྒྱུད་དེ་ལ་དགོས་པ་མེད་དམ་ཞེ་ན་དེ༔ འདི་ཉིད་དུ་དྲང་བ་འི་ཐབས་
ཙམ་སྟེ་ཡང་དག་མཐོང་བ་མིན༔ ཉམས་ལེན་དང་བྲལ་བས་རང་གིས་སངས་མི་རྒྱ་རྣམ་གྲངས་དེ་ཀུན་སྙིང་པོ་མན་ངག
འདིར་འདུས་སོ༔ ཀྱེ་མ་ཀྱེ་མ་རིགས་ཀྱི་བུ་རྣམས་ཉོན་རིག་པ་མངོན་སུམ་གྱི་དོན་ལ་ཡིད་མ་ཆེས་ཀྱི་དོགས་པས་ཅིག༔
རིག་པ་མངོན་སུམ་གྱི་སྣང་བ་ལ་བློ་མི་ཕེབས་པ་འདི་ལྟར་བསླབས་ལ་གདོད་རིག་པ་ལ་བསླབ་ཤིང་དབང་པོ་དམན་
ཐེག་པ་ཆུང་ངུ་ལ་མོས་པ་ལ་སྐལ་བ་ཞན་པའི་མི་རྣམས་ཀྱིས་འདི་ལ་ཡིད་མི་ཆེས་པ་འགའ་ཕྱི་མའི་ཚེ་འབྱུང་སྲིད་
པས༔ དེ་དག་རྣམས་རིག་པ་མཐོང་བར་དང་གོམས་པར་བྱ་བའི་བྱ་བའི་ཆེད་དུ་འདི་འཇུག་པར་བྱ་བའི་ཐབས་
རྣམས་ལ་བསླབ་པར་བྱ་བ་ཡིན་ནོ༔ དབེན་པའི་ས་རྐྱེན་མེད་པའི་ཕྱོགས་སུ་ཕྱི་ནང་གི་བྱ་བ་ལུས་ཕྱི་ནང་གསང་བ་
སོགས་བཏང་སྟེ༔ བསམ་གཏན་གྱི་འཇིགས་པ་རྣམས་སྤངས་ཡིད་མི་བདེ་བ་དང་ཡ་ང་བ་མེད་པའི་སར་ལ་དང་པོ་
སེམས་སྦྱང་བར་བྱའོ༔ དེ་ལ་བདུན་ཏེ༔ མི་རྟག་པ་ལ་བསམས་ཞག་བདུན་ཙམ་དུ་འཆི་བ་སྒོམ་སྟེ་ཡུལ་མི་ཉེ་དུ་ལ་
སོགས་པ་རྣམས་ཤི་བ་ལ་བསམ་པས་གང་ཡང་མེད་པས་བདག་ཀྱང་དེ་ལྟར་འཆི་ན་སྙམ་མོ་ཏེ་བྱང་ཆུབ་ཀྱི་སེམས་སྦྱང་
བ་དང་༔ ཞག་ལྔ་ཙམ་འཕྲལ་གྱི་བདེ་བ་དང་ཡུན་གྱི་བདེ་བ་ལ་བསམས་ཏེ་འཇིག་རྟེན་འདི་ཡི་བདེ་བ་བག་ཙམ་ཡུད་
ཙམ་སྐད་ཅིག་ཙམ་ལས་མི་འདུག་ཕྱི་མའི་བདེ་བ་ཐོབ་པར་བྱའོ་སེམས་སྦྱང་བ་དང་༔ རྐྱེན་དུ་ཞག་གསུམ་དུ་སྡུག་བསྔལ་གྱི་
རྐྱེན་དུ་མ་སོང་བ་གང་ཡང་མི་འདུག་སྙམ་པར་བྱ་བ་མ་ལ་བསམ་སྟེ་སེམས་སྦྱང་བ་དང་༔ བྱས་པ་ཐམས་ཅད་དོན་མེད་
པར་འདུག་པ་ལ་བསམ་ཏེ་ཞག་གསུམ་དུ་ཅི་བསམས་ཀྱང་འཆི་རྐྱེན་དུ་མ་སོང་བ་གཅིག་ཀྱང་མི་འདུག་འཆི་བ་ལ་ཆོས་མ་བྱས་
ན་གཞན་གང་གིས་ཀྱང་མི་ཕན་པར་འདུག་སྙམ་དུ་སེམས་སྦྱང་བ་དང་༔ སངས་རྒྱས་ཀྱི་ཡོན་ཏན་ལ་བསམས་ཏེ་ཆོས་
བྱས་ན་སངས་རྒྱས་ཀྱི་ཡོན་ཏན་འདི་ལྟར་ཐོབ་པཪ་འགྱུཪ་རོ་སྙམ་དུ་སེམས་སྦྱང་བ་དང་༔ ཞག་གསུམ་བྱའོ་བླ་མའི་
གདམས་པ་ལ་བསམས་ཏེ་ཞལ་ནས་དེ་ཙུགས་གསུངས་པ་ངས་དེ་ལྟར་ཅི་ལ་མི་བྱེད་སྙམ་དུ་སེམས་སྦྱང་བ་དང་༔ རྣམ་
པར་མི་རྟོག་པ་ལ་བསམས་ཏེ་སེམས་དར་ཅིག་གནས་ནའང་བདེ་བ་འདི་ཙམ་པ་སྐྱེ་བ་ལ་སྙམ་དུ་ཞག་གསུམ་དུ་སེམས་
སྦྱང་བའོ༔ ཐབ་ཡུཾ༔ དེ་དག་ལ་དགོས་པ་ཅི་ཡོད་ཅེ་ནཿ༔ འཁོར་མི་རྟག་པ་ལ་བསམས་པས་བ་

ལས་བློ་ལོག་པའི་དགོས་པ་དང་༔ སྡུག་ཡུན་གྱི་བདེ་བར་བྱ་བ་བསྒོམས་པས་བསྔལ་ལས་ཡིད་དབྱུང་བའི་དགོས་
པ་དང་༔ དད་རྟག་ཏུ་འཆི་བ་བསམ་ཞིང་རྐྱེན་དུ་མ་བསྒོམས་པས་པ་སྔོན་དུ་འགྲོ་བའི་དགོས་པ་དང་༔ བླ་འཁོར་བའི་
ལོངས་སྤྱོད་ཐམས་ཅད་སྡུག་བསྔལ་གྱི་རྒྱུར་བསྒོམས་པས་མའི་གདམས་ངག་ལ་འཇུག་པར་བྱ་བའི་དགོས་པ་དང་༔
སྒོམ་སངས་རྒྱས་ཀྱི་ཡོན་ཏན་བསྒོམས་པས་པ་ལ་བསྲན་ཐུབ་པར་བྱ་བའི་དགོས་པ་དང་༔ གཞན་བླ་མའི་གདམས་པ་
བསམས་པས་གྱི་བྱ་བ་ལ་མི་འཇུག་པར་བྱ་བའི་དགོས་པ་དང་༔ བྱང་རྣམ་པར་མི་རྟོག་པ་བསྒོམས་པས་ཆུབ་ཀྱི་
སེམས་གོང༌ ནས གོང་དུ་འཕེལ་བར་བྱ་བའི་དགོས་པའོ༔  ེ།སཏ༔ བྱང་གོམས་པའི་ཚད་བསྟན་པ་
ཆུབ་ཀྱི་སེམས་འབྱོངས་པའི་ཚད་ནི༔ འདུས་བྱས་ཐམས་ཅད་རྟག་ཏུ་མི་རྟག་འཆི་པར་འདུག་ཨང་སྙམ་པ་
རྒྱུད་ལ་སྐྱེས་པ་དང་༔ བྱས་འཇིག་རྟེན་གྱི་པ་ཐམས་ཅད་སྡུག་བསྔལ་གྱི་རྒྱུར་འདུག་ཨང་དོན་མེད་རྟག་ཏུ་སྡུག་
བསྔལ་སྙམ་པ་རྒྱུད་ལ་སྐྱེས་པ་དང་༔ རིགས་དྲུག་གི་སེམས་ཅན་འཁོར་བར་འཁྱམས་པ་ཐམས་ཅད་ལ་སྙིང་རྗེ་
སྐྱེ་ཞིང་ལས་སུ་དད་པས་ཀུན་ནས་བསླང་ཞིང་དཀོན་མཆོག་དང་བླ་མ་མཆོད་ན་ཅི་མ་རུང་སྙམ་པ་རྒྱུད་ལ་རྟག་ཏུ་
སྐྱེས་པ་དང་༔ བླ་མའི་གཞན་ཅིས་ཀྱང་ཕན་པར་མི་འདུག་གདམས་ངག་ཅིག་ཅི་ནས་ཀྱང་རྟོགས་པར་བྱ་ཞིང་
ཐབས་གང་གི་སྒོ་ནས་ཐོབ་པར་བྱ་དགོས་སྙམ་པ་རྒྱུད་ལ་སྐྱེས་པ་དང་༔ ཅི་ནས་ཀྱང་གདམས་ངག་ཡོད་ཀྱང་
མ་བསྒོམས་ན་སངས་མི་རྒྱ་བར་འདུག་སྙམ་སྟེ་སྒོམ་པ་ལ་བློ་འཇུག་པ་རྒྱུད་ལ་སྐྱེས་པ་དང་༔འཇིག་རྟེན་གྱི་
ལོངས་འཁོར་དང་ཡོ་བྱད་ཀྱིས་ཅི་ཞིག་བྱ་ཤི་བའི་ནང་པར་ཅིས་ཀྱང་མི་ཕན་སྙམ་དུ་སྤྱོད་ཀྱིས་ཅི་ཞིག་བྱ་དར་དེ་བས་
ཅིག་སྒོམས་ཀྱང་མི་རྟོག་པ་སྐྱེ་བའི་གྲོགས་སུ་འདུག་སྙམ་རྟག་ཏུ་པ་རྒྱུད་ལ་སྐྱེས་པ་དང་༔ བསྒོམས་པས་
ཉམས་གོང་ནས་གོང་དུ་གནས་པ་ལ་ཡུན་ཇེ་རིང་ཇེ་རིང་སོང་བས་བྲོད་པ་བསྐྱེད་སྟེ་འདི་ལ་རྟག་ཏུ་གནས་པར་
བྱའོ་སྙམ་པ་རྒྱུད་ལ་རྟག་ཏུ སྐྱེས་པའོ༔ ཨི་ཏི༔ ཞཔ་ྲབྲ༔ དེ་ལྟར་སེམས འབྱོངས་ནས་མའབྱོངས
ན་ཡེ་ཤེས་མི་སྐྱེ་སྔགས་ཀྱི་ཐབས་ཁྱད་པར་ཅན་བརྟེན་ནས་ཤེས་པ་གོམས་པའི་ཚད་ལ་འཇུག་པར་བྱ་སྟེ༔ གང་ཟག་
ཆགས་བུད་མེད་སྤངས་པ་མེད་ཡིན་ན་རླུང་ལ་བསླབས་ཏེ་སེམས་གནས་པར་བྱ་བ་དང་༔ ཆགས་ཅན་བུད་
མེད་བསྟེན་པ་ཡིན་ན་ཡབ་ཡུམ་གྱི་བདེ་བ་ལ་བརྟེན་ནས་སེམས་གནས་པར་བྱའོ༔ རླུང་ནི་རླུང་གི་ཁ་དོག་དཀར་
པོ་ལ་བསླབ་པ་དང་༔ དབྱིབས་ཟླུམ་པོ་རྡོ་རྗེ་ལ་བསླབ་པ་དང་༔ འགྲོ་ཕར་འགྲོ་ཚུར་འགྲོ་འོང་ལ་བསླབ་པ་
དང་གྲངས་གཅིག་གཉིས་སོགས ལ་བསླབ་པའོ༔ དེ་ལ་དང་པོ་གནས་གནས་པར་བྱ་བའི་ཐབས་དབེན་པར་ཕྱི་ནང་
གི་བྱ་བ་བཏང་སྟེ༔ སྟན་བདེ་བ་ལ་རྐང་ལུས་གནད་ནི་པ་རྡོ་རྗེའི་སྐྱིལ་མོ་ཀྲུང་གིས་འདུག་ལ་ལག་པ་མཉམ་

་བཞག་སྟེ་སྒལ་ཚིགས་དྲང་པོར་བྱས༔ མགྲིན་པ་ཡིད་ཙམ་དགུ་བར་བྱས་སྟེ༔ རང་རླུང་སེམས་འདུས་པ་གི་
སྨིན་མཚམས་སུ་རླུང་ཐམས་ཅད་འདུས་པའི་ཐིག་ལེ་དཀར་པོ་ཉུང་དཀར་ཙམ་དཀར་ལ་འཚེར་བ་ཞིག་ལ་ཤེས་
པ་གཏད་སྟེ་སྒོམ་མོ༔ དེ་ནས་དེ་ལ་ཡུན་རིང་བར་བསླབས་པས་རང་གི་མགོ་བོ་ཡང་དེའི་མདོག་དང་
མཚུངས་པར་སྒོམ༔ དེ་ནས་ལུས་ཙམ༔ དེ་ནས་ཐོ་ཕྱི་ཉེ་དེ་ནས་ཡུལ་གྲུ་ཙམ་འཁོར༔ དེ་ནས་སྟོང་གསུམ་རླུང་གི་
རང་བཞིན་དུ་དཀར་སེམས་ཀྱིས་ཁྱབ་ཚད་དུ་མེར་རེ་བ་ལ་ཤེས་པ་བཞག་པ་དང་༔ དཀར་མེར་བ་ལ་སྐབས་སུ་
ཤིག་ཤིག་པ་ལས་ཡང་དང་ཡང་དུ་གོམས་པ་བྱས་པས༔ རྟགས་ནི་ལུས་ཡང་བ༔ ལུས་ལ་སྲིན་བུ་མེད་པ་དང་ངག་རྣོ་
བ༔ ནུས་པ་འབྱུང་སེམས་ཏིང་ངེ་འཛིན་ལ་གནས་པའོ༔ དབྱིབས་ནི༔ ཐིག་ལེ་ཟླུམ་པོ་ཆེ་ཆུང་སྲན་མའམ་མཐེ་
བོང་ཙམ་ལ་ཤེས་པ་སྨིན་མཚམས་སུ་གཏད་དེ་སྒོམ་པ་ནི༔ རང་གི་དབུགས་རླུང་ཕར་སོང་ཙ་ན་ཐིག་ལེ་དེ་ཡང་
ཕར་ལ་ཕུར་ལ་རྒྱངས་ཀྱིས་སོང་༔ ཚུཪ་རྔུབ་པའི་ཚེ་ཚུཪ་རང་གི་སྣ་རྩེཪ་ཡེཪ་གྱིས་བྱུང་བ་ལ་དེ་ལྟར་ཞག་
བཅུ་འམ༔ ཟླ་བ་ཕྱེད་དུ་བསླབས་པས༔ གོམས་པའི་ཚད་ནི་སྨིན་ཕྲག་ཚ་འུབ་ལུབ་བྱེད་པའམ༔ མི་བདེ་བ་སྙམ་
པ་ནི་གོམས་པའི་ཚད་དོ༔ དེ་གོམས་པ་དང་ལྟེ་བའི་ཐད་ཀར་ཐོད་པ་ཕྱི་དཀར་ལ་ནང་དམར་བ་ཞིག་བསམས་
སྟེ༔ དེའི་ནང་དུ་རྡོ་རྗེ་སྔོན་པོ་ནས་ཙམ་པ་ཞིག་བསྒོམ་ཏེ་རླུང་ཕྱིར་རྒྱངས་ཀྱིས་སོང་ཙམ་ན་ཕར་རྒྱངས་ཀྱིས་
སེམས་གྱུར་ཚད་རིང་པོར་སོང་སོང་བ་ལ་ཤེས་པ་གཏད༔ ཚུར་ཐོད་པའི་ནང་དུ་ཡང་ཐིམ་པ་ལ་ཤེས་པ་གཏད་
དེ་བསྒོམ༔ དེས་ལུས་བདེ་ཕྲིལ་གྱིས་འགྲོ་ཕར་སོང་བ་དེ་ཇེ་ཉེ་ཇེ་ཉེ་ལ་གཏད་སྟེ་དེ་ལྟར་ཕར་འགྲོ་ཚུར་འོང་ལ་ཤེས་
པ་ཡུན་རིང་པོར་བསྒོམ་སྟེ༔ ཕར་རྒྱ་ཐུང་ངུ་ཐུང་ངུ་ཚུར་ཉེ་བར་དུ་— ལ་ཚད་ནི་གར་གཏད་སར་སྡོད་པར་སོང་
ཙ་ན་ནང་དུ་ཐིམ་གཏང་ལ་བློ་དེ་ལ་གནས་པས༔ བདེ་བས་ལུས་ཡང་༔ རླུང་ཟིན་པའི་རྟགས་དབུགས་ཕྱི་ནང་
དུ་རྒྱུ་བ་མི་ཚོར༔ ཇེ་བདེ་ཇེ་བདེ་ལ་སེམས་འོད་གསལ་སྟོང་པར་སིང་ངེ་གནས་པའོ༔ འགྲོ་འོང་ནི་རླུང་དབུགས་
ཕར་ཅི་ནས་ཀྱང་རིང་དུ་གཏང་བས་ཤེས་པ་བདེ་སིང་ངེ་བ་ལ་བསླབ༔ དེ་ལྟར་ཕར་འགྲོ་ཚུར་འོང་རྒྱུན་ཇེ་རིང་
ཇེ་རིང་ལ་བསླབས་པས་རླུང་གར་ཡན་ལག་ལ་སོགས་པ་དྲངས་པའི་སར་འདོན་ནུས་པའོ༔ གོང་དུ་གོམས་དུས་
གྲངས་ནི་དེ་ལྟར་གཅིག་གཉིས་ལ་ཇེ་མང་ཇེ་མང་ལ་བསླབས་པས་ཞག་དུ་མ་བསམ་གཏན་ལ་གནས་པའོ༔
ཎ་ཉུ་སྲ༔ ཆགས་ཅན་འདོད་ཆགས་ཆེ་བའི་སྒོ་ནས་རྣམས་ནི༔ རྡོ་རྗེ་དང་པདྨའི་རིག་མ་དངོས་ལ་བརྟེན་
ནས་བདེ་བ་བསྒོམ་པ་དང་༔ རང་གི་ལུས་ཀྱི་རླུང་སེམས་ཀྱི་བདེ་བ་སྒོམ་པའོ༔ དེ་ལ་རིག་མ་ལ་ནི༔ དང་པོ་
ཕྱག་རྒྱ་མཚན་དང་ལྡན་པ་གང་ན་འདུག་པ་ནས་མོ་བཙལ་བ་དང་༔ དེ་ནས་མཚན་ལྡན་དེ་ཁ་དོག་སྔོ་སྐྱ་ལོ་བཅུ་དྲུག་

བརྟགས་ཏེ་དགུག་པ་སྔགས་དང་རྫས་ཀྱིས་དང་༔ དེ་ནས་འཁྱུད་པ་དང་འོ་བྱེད་པ་སོགས་ཀྱིས་དགྱེས་པ་བསྐྱེད་
པ་དང་༔ རྩ་བཙལ་ཞིང་གཡས་པ་དྲང་བའི་ཐབས་མཛུབ་མོས་ཅི་ནས་ཀྱང་དངོས་སུ་རྡོ་རྗེ་བཏེག་པ་ཡིན་བསླབ་པའི་
ཐབས་དང་༔ རྩ་གཟུང་གུཪ་གུམ་དང་སྦྲང་རྩི་དང་སྦྱར་བ་དེའི་ཆོ་ག་བའི་ཆོ་ག་དང་༔ རིག་མའི་སྒྱིད་པ་གཉིས་ཡབ་ཀྱི་གྲེ་
མོང་གིས་སྦྱོར་བ་བྱ་བའི་ཐབས་རིགས་པའི་སྣ་ལ་སེན་མོ་དང་རྩ་བཤིག་པ་དང་དང་༔ བྱང་སེམས་ཀྱིས་དབབ་པ་དང་
ལུས་ཀྱིས་ཆུབ་ཀྱི་ཐིག་ལེ་དབབ་པར་བྱ་བ་དང་༔ ཐིག་ལེ་གཟུང་ལུས་ཀྱི་གནད་དྲུག་གིས་དང་བའི་ཆོ་སེམས་དང་
ཡི་གེས་སོ་ག་དང་༔ ཐིག་ལེ་གྱེན་ལ་བཟློག་པའི་ཆོ་རླུང་དང་ལུས་གནད་དྲུག་གིས་ག་དང་༔ བདེ་བའི་ཉམས་
བརྟག་ཅིང་གོམས་དེའི་དུས་ཀྱི་བདེ་བ་དེ་ཅི་འདྲ་བར་བསྒོམ་པའོ་པར་བྱ་བ་དང་༔ ལུས་ཀྱི་གནད་དང་ངག་གིས་རྩ་
རྣམས་སུ་དགྲམ་པ་དང་༔ དབུགས་དགང་སྟེ་དེ་རླུང་དང་བསྲེས་ཏེ་རྒྱས་གདབ་པ་དང་༔ དེ་ནས་རྗེས་ཀྱི་ཤེས་
པའི་ཉམས་དེ་ཇི་འདྲ་བར་དུས་ཐམས་ཅད་དུ་རང་གི་རྒྱུད་ལ་འགེལ་བ་དང་༔ ཕྱག་རྒྱ་མོ་ཕྱི་ལ་ནག་མོའི་ཤ་མ་ལ་
སོགས་པས་དེ་རབ་ཏུ་གསང་བར་བྱ་བའི་མན་ངག་བཅོ་ལྔའོ་གོ༔ རླུང་དངོས་མེད་ནི་སེམས་ཀྱི་བདེ་བ་ནི༔
རང་གི་ཐིག་ལེ་སྟོང་པའི་སྒྲོན་མ་ཀླད་པ་དུང་ཁང་ན་ཡོད་པ་འོད་དེ་ལ་ཡུན་རིང་པོར་ལ་ཤེས་པ་གཏད་ནས༔ ཐིག་
ལེ་དེ་ཡི་ངོ་བོར་དེ་ལྷན་གྱིས་ཞུ་བས་ཐིག་ལེ་སྲན་ཆེ་ཆུང་གི་ཚད་ཆུང་ཙམ་ཕྲོམ་ཕྲོམ་བྱུང་བས༔ རང་གི་མགྲིན་
པར་སླེབ་པས་རང་གི་ལུས་རིག་མ་དངོས་ལ་བརྟེན་པ་ཙམ་དུ་བདེ་བར་ཕྲིལ་གྱིས་སོང་བ་ལ་བློ་བཞག༔
ནས་སྙིང་ཁར་བབས་པས་ལུས་བདེ་བ་ཆེན་པོར་འབྱོར་དེ་བས་ཀྱང་བདེ་བ་རྒྱས༔ དེ་ནས་ལྟེ་བར་སླེབ་དེ་བས་
ཀྱང་བདེ་བ་རྒྱས༔ གསང་བའི་ཁར་རྡོ་རྗེའི་རྩེ་མོར་སླེབས་པས་བདེ་བ་མཆོག་ཏུ་རྒྱས་པ་ལ་ཤེས་པ་བཞག་པས་
ལུས་བདེ་སྟོང་དུ་མེར་གྱིས་འགྲོ་སྟེ༔ དེ་ཡར་གསང་བ་ནས་སྤྱི་བོར་བཟློག་མར་སྤྱི་བོ་ནས་གསང་བར་འབེབས་ལ་
ཤེས་པ་གཏད་སྟེ་བསྒོམས་པས༔ གོམས་པར་བྱས་པས་དུས་ཅི་ཞིག་ཙམ་ན་ལུས་བདེ་བར་ཕྲིལ་གྱིས་འགྲོ༔
ལུས་བདེ་བར་སོང་བས་ངག་ཚིག་འཇམ་དུ་འགྲོ་བརླང་པོ་སྨྲ་སྙིང་མི་འདོད༔ རང་གི་རྒྱུད་ལ་སེམས་བདེ་བ་
ལ་མི་རྟོག་པའི་ཉམས་སིང་སིང་ཀྱིས་བདེ་སྟོང་ཕྲིལ་གྱིས་འགྲོ་བས༔ དེ་བརྟགས་ན་སྟོང་པར་དེ་ལྟར་གོམས་
ཐིག་རྡོ་རྗེའི་བུ་གར་ལེ་དངོས་པོ་འབབ་པ་ཡང་འོང་བས་དེ་ནི་གོམས་པའི་ཚད་ཡིན་ནོ༔ ལུགས་གཅིག་ལ༔ དེ་
ལྟར་ཐིག་ལེ་ཡར་བཟློག་མར་འབེབས་མིན་པར་གཅིག་ལ༔ ལྟེ་བར་དེ་ཅི་འདྲ་བ་གཅིག་མགྲིན་པར་གཅིག་སྙིང་
གར་གཅིག་སྤྱི་བོར་གཅིག་ལས་གཅིག་ཐིམ་པར་བཞག་པས་ཀྱང་བདེ་བ་རྒྱས་པར་འོང་༔ འོད་ཀྱི་ཐིག་ལེ་དེ་ཇེ་ཆུང་
ཇེ་ཕྲ་ལ་སོང་བས་རང་གི་ཤེས་པ་ཡང་ཇེ་ཕྲ་ལ་བློ་གནས་པ་ཡང་མཇུག་ཏུ་དངོས་མེད་སྟོང་པར་ཡིན་ནོ༔ དེ་ནི་

རིག་པ་མངོན་སུམ་ལ་བློ་མ་ཕེབས་པ་རྣམས་སེམས་དང་པོ་སྦྱང་བའི་ཐབས་ཏེ༔ མ་སྦྱངས་ན་སྒོམ་མི་ཤེས་དེ་
ནས་གནས་པའི་ཐབས་ཀྱིས་གནས་མ་བྱས་ན་ཡིད་འགྱུར་བས་གནས་པར་པར་བྱས་ནས༔ ད་རིག་མངོན་སུམ་
གྱི་དོན་ལ་པ་ཉིད་ལ་འཇུག་པ་བརྩམས་པར་བྱ་བ་ཡིན་ནོ༔ དེ་ལྟར་ན་རིག་པའི་སྔོན་དུ་འགྲོ་བས་འཚོ་མཁས་
པའི་རྫིའུས་ལུག་སྐྱོང་བ་ལ་དཔེར་བླངས་ཏེ་དལ་གྱི་ཤེས་པ་བསྐྱང་བར་བསྟན༔ གང་ཞིག་རིག་པ་མངོན་སུམ་གྱི་
སྣང་བ་དམུས་ལོང་ལ་ཡེ་ཤེས་རྒྱུན་ཆད་སྟེ་ཡེ་ཤེས་ཀྱི་སྒྲོན་མིག་མེད་པས་མ་མི་མཐོང་བ༔ དེ་ཡང་ཐུགས་རྗེས་
བཟུང་བའི་ཕྱིར་རྟོགས་པར་བྱ་ཐབས་ལས་ཀྱི་ཕྱག་རྒྱ་རིག་མའི་བདེ་བར་ལ་གོམས་པར་བྱས་ལ་རླུང་གི་གྲངས་
དབུགས་ཁུགས་གཅིག་ནས་གཉིས་སོགས་ལ་བསླབ་པར་བྱའོ༔ དེ་ནས་རྩ་གཅུན་ཏེ་མིག་གི་རྩ་མཐེབ་མོས་མནན་ཏེ་
ཐིག་ལེ་བསྟན་ལ་དེ་ལ་བློ་གཏད་ལ་སྒོམ་དུ་གཞུག་གོ༔ སྣང་བ་དེ་འདྲ་རང་གི་སེམས་ཀྱི་སླེབ་ཚོད་ཙམ་བ་མཆེད་
པ་ལ་བློ་གཏད་པ་དང་ཤེས་པ་ལ་ཡང་དེ་ལྟར་འོང་ངོ་༔ མ་ནིང་ལ་ཐིག་ལེ་མི་འབྱུང་བས་ཐུགས་རྗེ་རྒྱུན་ཆད་
པ་རྣམས་གཟུང་བར་བྱ་བ་ནི༔ རླུང་སེམས་ཀྱི་བདེ་བ་སྔར་གྱི་ཐིག་ལེ་འབར་འཛག་དེ་ལ་ཤེས་པ་གཏད་ལ་
བསྒོམས་པས་ལུས་བདེ་བར་ཕྲིལ་གྱིས་འོང་ངོ་༔ མཚན་མའི་ཁ་ལས་ཐིག་ལེ་ཡང་དངོས་སུ་འོང་ངེས་སོ༔
རིགས་ཆད་རྗེས་སུ་གཟུང་བའི་མན་ངག་རྫོགས་སོ༔ ཨ་ཏི༔ རྒྱ་རྒྱ་རྒྱ༔
དྲྭ3རྒྱ་གར་སྐད་དུཿ ཨ་ཥ་ཏ་མ་ཏི་ཀྲ་མ༔ བོད་སྐད་དུ༔ དྲན་པ་གནད་བྷུ་ཐ་བ་རིན་པོ་ཆེ་གསང་བའི་
མན་ངག་སྒོམ་པ་རིན་པོ་ཆེ་གསལ་བའི་མན་ངག་སྤྱོད་པ་རིན་པོ་ཆེ་གསལ་བའི་མན་ངག་འབྲས་བུ་རིན་པོ་ཆེ་གསལ་བའི་མན་ངག་
གོ་ཁྱད་པར་གྱི་གདམས་པའོ་ཀྱི་གལ་མདོ༔ མ་རིག་པ་བཅོམ་ཡེ་ཤེས་ལྡན་འཁོར་བ་ལས་འདས་རིག་པ་རང་གི་ངོ་
བོ་འཕོ་འགྱུར་མེད་པའི་ངང་ལ་རྟོགས་པས་ཕྱག་འཚལ་ལོ༔ པྲ་ཛྙཱ་བྷ་དྷུ་ཡཱ་རང་བཞིན་དང་ཤེས་རབ་ཀྱི་སྒྲས་
སིང་༔ ༤ གཞི་དང་གནས་པ་སྙིང་རིག་པ་པོ་ཀུན་གྱི་བཅུད་མན་ངག་ཏུ ཕྱུངས་པས༔ དྲན་
གཞི་སྙིང་གི་དཀྱིལ་དུ་ཉམས་སུ་ལོང་ཞིག་པར་གདམས་པ་གཏེར་ཆེན་སྦོས༔ ངོ་བོ་རྟོག་མེད་རྟོགས་
མ་རིག་པ་སྦགས་པའི་རིག་པ་དེ་ལས་ཤར་བའི་མན་ངག་འདི༔ ཕྱི་དང་ནང་གི་ལྟ་སྤྱོད་དུ་མས་དེ་ཉིད་ངོ་བོ་བསྒྲིབས༔
དེ་ཉིད་རང་ལྟ་དང་གཞན་ལྟ་ལ་སོགས་འབྱེད་པའི་ལས་ཀྱི་མཐའ་འདིར་འདུས༔ སྒྲ་ཚིག་རྣམས་ཀྱིས་རིམ་དགུའི་
འདོད་པས་རིག་པ་ཉིད་བཙལ་ཡང་༔ དོན་ལ་མ་རེག་རང་གི་ངོ་བོ་མ་མཐོང་བས་ཕྱོགས་ནས་རྒྱང་ཁྱི་ཟ༔ རྒྱང་རིང་
པོ་ནས་ཁྱི་ཟུག་པ་དང་འདྲ་ལྟ་སྒོམ་སྤྱོད་པས་ཆོས་ཅན་སྤྱི་ཡི་ལྟ་སྤྱོད་མིང་དུ་བཏགས་པ་ཡི༔ མིང་དེའི་གྲངས་དང་
དབྱེ་དགུ་ལ་སོགས་པ་བ་འདིར་ཤེས་བྱ༔ འཁྲུལ་སྤྱིར་ཐམས་ཅད་འཁྲུལ་པ་ཡིན་པས་པའི་ཚུལ་སྤངས་ཡིན་པའི་

ཚུལ་གཏན་ལ་འབེས་པ་ཙམ་དུ་ཙམ་དུ༔ རྣམ་པར་བསྡུས་ཏེ་བཀོད་པ་འདི་དོན་ནོ༔ ལྟ་སྒོམ་སྤྱོད་པ་ལ་སོགས་
པའི་ཡི་གེ་མང་པོ་གཞུང་ཅི་ཙམ་དུ་ཡོད་ཀྱང་རྣམས་ཀྱི་དོན་འདིར་ཚིག་ཉུང་ལ་དོན་ཆེ་བར་རྣམ་པར་བསྡུས་ནས་
བསྟན་པ་འདི་ཡིན་ནོ༔ དེ་ལ་བཞི་སྟེ༔ སྤྱི་སྤྱོད་དང་རང་སྤྱོད་ཀྱིས་འཛིན་ཆགས་མེད་པའི་སྤྱོད་པའི་མན་ངག་གིས་
འཁྲུལ་པའི་སྣང་བ་ཟིལ་གྱིས་མནན་པ་དང་༔ སྤྱི་སྒོམ་པ་དང་རང་སྒོམ་པ་དམིགས་གཏད་མེད་པ་བསྒོམ་པའི་མན་
ངག་གིས་དྲན་བྱེད་ཀྱི་ཡིད་མི་རྟོག་པར་གནས་པའི་ཐབས་ཟིལ་གྱིས་མནན་པ་དང་༔ གཟའ་གཏད་མེད་པ་ལྟ་
བའི་མན་ངག་གིས་སྤྱི་ལྟ་བ་དང་རང་ལྟ་གཉིས་ཀྱིས་སྤྱི་དང་རང་གི་མཚན་ཉིད་གཏན་ལ་ཕབ་པའོ་ཞེན་པའི་གཞི་ཉོན་
ཕྱིས་མི་སྐྱེ་བར་བྱ་བའི་ཐབས་མོངས་པ་ཟིལ་གྱིས་མནན་པ་དང་༔ སྤྱི་འབྲས་དང་རང་འབྲས་སྤངས་ཐོབ་མེད་པ་འབྲས་
བུའི་མན་ངག་གིས་རྒྱུར་མི་ལྡོག་པ་རིག་པ་ཕྱིར་མི་ལྡོག་པར་བསྟན་པའོ༔ སྤྱོད་པ་ནི་གཉིས་ཏེ༔ སྤྱིའི་རིམ་དགུ་
ལ་སོགས་པ་སྔགས་སྤྱི་ཡི་སྤྱོད་པ་དང་༔ རང་གི་མན་ངག་རང་གཞུང་སྤྱོད་པའོ༔ སྤྱི་ལ་བཞི་སྟེ༔ གང་གི་སྤྱོད་
པའི་གང་ཟག་གིས་པ༔ གང་སྤྱོད༔ ན་སྣང་བ་ཞེན་པ་མེད་པར་སྤྱོད་གང་ལྟར་སྤྱོད༔ ན་ཆོས་ཐམས་ཅད་རང་བཞིན་མེད་པར་
གང་ཐོབ་ན་སྣང་བ་རོ་སྙོམས་ཀྱི་འབྲས་བུ་ཐོབ་པའོ༔ རང་གི་མཚན་ཉིད་མན་ངག་འདི་ཉིད་ཀྱི་སྤྱོད་པ་ལ་བཞི་སྟེ༔
གང་གིས་སྤྱོད༔ ན་སྐལ་ལྡན་ཡོངས་ཀྱིས་གང་སྤྱོད༔ ན་སྣང་བ་འོད་གསལ་དེ་ལ་གང་ལྟར་སྤྱོད༔ ན་རིག་པ་དང་འདུ་
འབྲལ་མེད་པར་གང་ཐོབ་ན་འཁྲུལ་སྣང་ཞིང་ཁམས་སུ་ཤར་བའོ་པའོ༔ བསྒོམ་པ་ལ་གཉིས་ཏེ༔ ཆོས་ཅན་སྤྱི་ཡི་
བསྒོམ་པ་རྫོགས་ཆེན་སྤྱི་དང་༔ ཆོས་ཉིད་རང་གི་བསྒོམ་པའོ༔ མན་ངག་གི་སྤྱི་ལ་བཞི་སྟེ༔ གང་གིས་བསྒོམ༔
ན་རྟེན་གྱི་གང་ཟག་གིས་བསྒོམ་གང་བསྒོམ༔ ན་མི་རྟོག་པ་གང་ལྟར་བསྒོམ༔ ན་བྱིང་རྒོད་སྤངས་ཏེ་གང་ཐོབ་
ན་སྐྱེ་མེད་ཀྱི་འབྲས་བུ་པའོ༔ རང་ལ་བཞི་སྟེ༔ གང་ལ་བསྒོམ༔ ན་དབྱིངས་དང་རིག་པ་གང་གིས་བསྒོམ༔ ན་སྐལ་ལྡན་
ཡོ་གིས་གང་ལྟར་བསྒོམ༔ ན་དབྱིངས་རིག་ལ་འདུ་འབྲལ་མེད་པའི་ཚུལ་དུ་གང་ཐོབ་ན་རིག་པ་རྟོག་པ་མེད་པའི་
འབྲས་བུ་ཐོབ་པའོ༔ ལྟ་བ་ལ་གཉིས་ཏེ༔ ཆོས་ཅན་སྤྱིའི་ལྟ་བ་དང་༔ ཆོས་ཉིད་རང་གི་ལྟ་བའོ༔ སྤྱི་ལ་བཞི་སྟེ༔
གང་ལ་ལྟ༔ རྫོགས་པ་ཆེན་པོའི་ལྟ་བ་རང་བཞིན་གཤིས་ལ་གང་གིས་ལྟ༔ རྟེན་གྱི་གང་ཟག་གིས་གང་ལྟར་ལྟ༔ ན་ཕྱོགས་
དང་རིས་མེད་པར་གང་ཐོབ་སངས་རྒྱས་ཀྱི་འབྲས་བུའོ་པའོ༔ རང་ལ་བཞི་སྟེ༔ གང་ལ་ལྟ༔ ན་དབྱིངས་རིག་ལ་
གང་གིས་ལྟ༔ མིག་གིས་གང་ལྟར་ལྟ༔ གླང་ཆེན་ལྟ་བུའི་མིག་གིས་གང་ཐོབ་སྐུ་གསུམ་ཕྱིར་མི་ལྡོག་པའི་འབྲས་
བུ་པའོ༔ འབྲས་བུ་ལ་གཉིས་ཏེ༔ ཆོས་ཅན་རྫོགས་ཆེན་སྤྱི་སྤྱིའི་འབྲས་བུ་དང་༔ ཆོས་ཉིད་འདི་ཡི་
གཞུང་རང་གི་འབྲས་བུའོ༔ སྤྱི་ལ་བཞི་སྟེ༔ གང་ཐོབ༔ སྟོང་ཉིད་གང་གིས་ཐོབ༔ རྟེན་གྱི་གང་ཟག་གིས་གང་ལྟར་

ཐོབ༔ རིན་ཆེན་གསེར་གླིང་ཕྱིན་པ་ལྟ་བུའོ་ཐོབ་པ་ལ་དགོས་པ་ཅི་ཡོད་སངས་རྒྱས་པའི་དགོས་པ་ཡོད་པའོ༔ རང་
གི་ལ་བཞི་སྟེ༔ གང་ཐོབ༔ སྐུ་གསུམ་འདུ་འབྲལ་མེད་པའི་དགོངས་པ་གང་གིས་ཐོབ༔ རང་གི་རིག་པས་གང་
ལྟར་ཐོབ༔ རྒྱལ་པོ་གདན་ཟིན་པ་ལྟ་བུ་ལས་སམ་བསེ་ཤིང་གི་འབྲས་བུ་ལྟར་ཐོབ་ཐོབ་པ་ལ་དགོས་པ་ཅི་ཡོད་པའོ༔
འབྲས་བུ་རྒྱུར་མི་ལྡོག་པའི་དགོས་པ་ཡོད་ལྟ་སྒོམ་འབྱེད་པའི་ལྡེ་མིག་ཚིག་ཉུང་དོན་ཆེ་བ་སྦས་པ་མིག་འབྱེད་ཅེས་
བྱ་བ་རྫོགས་སོ༔ ཨི་ཏི༔ རྒྱ་རྒྱ་རྒྱ༔ ལས་ཅན་ཅིག་དང་འཕྲད་པར་ཤོག༔
རྒྱ་གར་སྐད་དུ༔ འགའ་ཞིག་སྤྱོད་པ་ལ་མོས་ན་འདི་ལྟར་བྱ་ཙརྱ་པྲི་དུ་ཀ་ལ་པ༔ བོད་སྐད་དུ༔ སྤྱོད་ཡི་གེ་མང་པོ་ལས་
དོན་པ་བསྡུས་པའི་སྒྲོན་མ༔ ཕྱི་ཡི་སྣང་རང་བ་དབང་སྟོང་པར་བསྒྱུར་ཉིད་ལ་ཕྱག་འཚལ་ལོ༔ འཁོར་བ་
སྣང་དང་མི་སྣང་འདས་པ་འདི་ཀུན་འཁྲུལ་པས་ན༔ མ་འཁོར་བའི་སྣང་བ་རྣམས་བརྟགས་ཉམས་དགའ་
བརྟགས་རང་བཞིན་མ་གྲུབ་ན་དཔྱད་མི་བཟོད༔ ཤིན་ཏུ་བརྟགས་རང་བཞིན་གང་ཡང་མེད་ན་གང་ཡང་
རྙེད་པ་མེད༔ དེ་ཡི་ཕྱིར་སྤྱོད་པ་ལ་ན་འདི་ལྟར་གོམས་པར་བྱ༔ གཟའ་ཡུལ་འདི་ལྟ་བུ་ཅིག་འདོད་པ་ཤེས་པ་མ་གྲུབ་པས་
གཏད་མེད་པའི་ཤེས་པ་དྲན་མེད་དེ༔ དམིགས་གཏད་རིག་པ་མིག་ཏུ་བཅུག་མེད་པའི་མིག་ཏུ་བཅུག་ནས་ནི༔
གཟའ་གཏད་མེད་པའི་གཞི་ནམ་མཁའ་ལ་ལ་རང་རིག་བསྐྱལ༔ སྤངས་ཐོབ་མེད་པའི་ས་ལ་བཞག་དབྱིངས་
རིག་འདྲེས་པ་ལ་པར་བྱའོ༔ སརྦ་བྷ་ཝ་ཨ་ལྟ་སྒོམ་དུ་ཞེན་པ་ལས་བློ་ལྡོག་པའི་དགོས་པ་དྷི་སྭ་མཱ་ཡཱ༔ ཨེ་མ་ཧོ༔ ཕྱིའི་
སྤྱོད་འདི་དྲན་པ་དང་དྲན་མེད་སྐྱེ་མེད་བློ་འདས་སོ་པ་སྣང་བ་དང་ངོ་སྣང་བ་ཐམས་ཅད་ཆོས་སྐུར་ངོ་སྤྲད་ཆོས་སྐུ་སྣང་སྟོང་དབྱེ
མེད་དུ་སྣང་སྟོང་རིག་སྟོང་དབྱེར་མེད་དུ་རིག་སྟོང་དྲན་པ་རང་ཡལ་དུ་ཐོག་བབས་འཁྲུལ་པ་རང་དག་ཏུ་ངོ་སྤྲད་དོ་སྤྲད་པ་དང་༔ ཡུལ་
སྣང་ལ་ཞེན་པ་ལོག་པའི་དགོས་པ་ནང་གི་སྤྱོད་པས་དྲན་པ་གཞི་དྲན་མེད་ལམ་སྐྱེ་མེད་ཐབས་བློ་འདས་གནད་དོ་སེམས་
དང་ངོ་སྤྲད་པ་ལྟ་སྒོམ་དུ་ཞེན་པ་ལས་བློ་ལྡོག་པའི་དགོས་པ་དང་༔ གསང་བའི་སྤྱོད་པས་དྲན་པ་སྣང་སྤྱོ་དྲན་མེད་སྟོང་པ་
སྐྱེ་མེད་དབྱེར་མེད་བློ་འདས་རང་སར་དག་པའོ་དབྱིངས་དང་ངོ་སྤྲད་པ་དང་༔ གསང་བ་བླ་ན་མེད་པའི་སྤྱོད་པས་
དྲན་པ་གཉིད་སད་པའི་མན་ངག་དྲན་མེད་གཉིད་ཀྱི་གདམས་ངག་སྐྱེ་མེད་གཉིད་ལོག་པའི་གདམས་ངག་བློ་འདས་རྨི་ལམ་གྱི་
གདམས་ངག་གོ་རིག་པ་དང་ངོ་སྤྲད་པའོ༔ གྲུབ་མཐའ་སྒྲ་ཚིག་ལས་བློ་ལྡོག་པའི་དགོས་པ་ཕྱི་ལ་བཞི་སྟེ༔ ངོ་སྤྲད་
པཪ་བྱ་བའི་ཡུལ་དང་༔ སྣང་བ་སྤྲད་པའི་ཐབས་དང་༔ སྣང་བ་ཐམས་ཅད་གཅེར་གྲོལ་དུ་ཐབས་དེས་གང་
དུ་སྤྲད་པ་དབང་པོ་སྒོ་ལྔ་ལ་དང་༔ འཕྲོད་པའི་ཚད་འཇིག་རྟེན་ཕྱི་རོལ་ཚོང་སོ་ནམས་ལས་གྲོལ་བ་དང་༔ ངོ་ཚ་
ལས་གྲོལ་སྨྱོན་པ་དང་ལྐུགས་པ་ལྟ་བུ་ལ་སོགས་པའི་རྟགས་འོང་དོ༔ ནང་ལ་བཞི་སྟེ༔ ངོ་སྤྲད་པར་བྱ་བའི་ཡུལ་དང་༔

སེམས་ལ་སྤྲད་པའི་ཐབས་དང་༔ སྣ་ཚོགས་རང་སར་གྲོལ་བའི་ཉམས་རྨི་ལམ་གྱི་མན་ངག་གིས་གནས་གང་དུ་སྤྲད་
གཉིད་དང་རྨི་ལམ་གྱི་དུས་སུ་པ་དང་༔ འཕྲོད་པའི་ཚད་དྲན་པ་ཐམས་ཅད་རང་དག་སོང་བ་དང་སྣང་བ་ཐམས་ཅད་
རྨི་ལམ་ལྟར་ཤེས་པ་དོ༔ མིག་གིས་སྤྱོད་པ་གསང་བ་ལ་བཞི་སྟེ༔ ངོ་སྤྲད་པཪ་བྱ་བའི་ཡུལ་དང་༔ ནམ་མཁའ་
དང་སྒྲོན་མ་སྤྲད་པའི་ལུས་མ་འགུལ་མིག་མ་འགུལ་རིག་པ་མི་འགུལ་བའི་གདམས་ངག་གིས་ཐབས་དང་༔
གནས་གང་དུ་སྤྲད་པ་ནམ་མཁའ་དང་སྒྲོན་མ་རྣམ་པར་དག་པའི་དུས་སུ་དང་༔ འཕྲོད་པའི་ཚད་ལུས་སྒྱུ་
མའི་སྐུར་མཐོང་བ་དང་མིག་སྒྲོན་མ་ལ་རྒྱུན་དུ་སྤྱོད་པ་དང་ཞེས་པ་དེ་དང་མི་འབྲལ་བའོ་དོ༔ གསང་བ་བླ་ན་མེད་རིག་
སྤྱོད་པ་ལ་བཞི་སྟེ༔ ངོ་སྤྲད་པར་བྱ་བའི་ཡུལ་དང་༔ རིག་པ་སྤྲད་པའི་ཐབས་དབྱིངས་ཀྱི་ནང་དུ་རིག་པའི་གཟེར་
གདབ་པ་དང་༔ གནས་གང་དུ་སྤྲད་དབྱིངས་རྣམ་དག་དང་རིག་པ་པ་དང་༔ འཕྲོད་པའི་ཚད་དབྱིངས་རྣམ་པར་
དག་པ་དང་རིག་པ་སྟོང་པ་མི་འགུལ་བར་སྡོད་པས་སྣང་བ་མི་འགུལ་རིག་པ་མི་གཡོ་བའོ་དོ༔ སྤྱོད་པ་བསྡུས་པའི་སྒྲོན་མ་
རྫོགས་སོ༔ ཨི་ཏི༔ བསྒོམ་པ་ནི་ཡི་གེ་མང་པོ་ལས་ཉུང་ངུར་དོན་དུ་བྱས་པའོ་བསྡུས་པའི་སྒྲོན་མ༔ བདེ་ཆེན་མཉམ་
པ་ཉིད་མི་གཡོ་བ་ལ་ཕྱག་འཚལ་ལོ༔ སརྦ་ཏི་འཁྲུལ་པ་ཐམས་ཅད་རང་དག་ཏུ་གྲོལ་བའི་གདམས་ངག་ལོ་
ཀི་སུ་པཾ་དུ་ཡཱ༔ དངོས་མེད་གདོས་བཅས་མིན་སྤྲོས་དང་སྒྲ་ཚིག་ཡེ་ནས་མེད་བྲལ་བའི་རིག་པ་དྲན་པ་མིན་ནི༔
རང་ངོ་ལ་དྲན་པའི་ཐག་པ་བཅད་སྟེ་གཏད་པའི་ཕྱིར༔ འགྱུར་བྱེད་དང་བྲལ་བའི་རིག་པ་བསམ་པ་འདུག་
པར་གཞུག་པ་འདི་ཉིད་ནི༔ དྲན་པ་རྣམས་ནི་ཟད་པའི་སར་ངོ་བོ་ཀ་དག་ལ་བསྐྱལ་བའོ༔ ཡེ་ཤེས་ཀྱི་སྣང་བ་
དག་པས་ཆོས་ཉིད་ཀྱི་ཡུལ་ལོ་དྷ་མ་ཏྲི་ཀཱ་དུ་སུ་བཱཾ༔ ཨེ་མ་ཧོ༔ ཕྱིའི་དྲན་པ་རྒྱུན་ཟད་ཀྱི་སྒོམ་ལུས་ཀྱི་གནད་ཀྱི་
པས་སྒོ་ལྔའི་སྣང་བ་གཏན་ལ་དབབ་རང་ཡན་ཚོགས་དྲུག་ལྷུག་པའི་མན་ངག་པ་དང་༔ ནང་གི་བསམ་
པ་རང་དག་པའི་སྒོམ་སེམས་ཀྱི་བསམ་པས་ཡིད་ཀྱི་འགྲུས་ཁོང་སྟོང་གི་མན་ངག་གིས་རླུང་གཟེར་བསྟན་ཁུངས་
གཅད་པ་དང་༔ གསང་བ་སྐྱེ་མེད་རང་གནས་ཀྱི་སྒོམ་རིག་པས་པས་རང་ལུས་ལྷའི་སྐུར་སྙིང་ན་སྐུ་
དང་ཡེ་ཤེས་སུ་ཡེ་ནས་བཞུགས་པས་བསྐྱེད་ཅིང་སྒོམ་མི་དགོས་གཏན་ལ་དབབ་པ་དང་༔ གནས་གསང་བ་བླ་ན་
མེད་པ་པ་རང་གྲོལ་གྱི་སྒོམ་པས་སྣང་དབྱིངས་རིག་ལ་རྒྱུན་དུ་བལྟས་པས་བ་ཐམས་ཅད་ཆོས་སྐུར་
གཏན་ལ་དབབ་པའོ༔ དྲན་ཕྱི་ལུས་ཀྱི་གནད་པ་ལ་བཞི་སྟེ༔ ཅི་གཏན་ལ་དབབ་པ་སྒོ་ལྔའི་ཤེས་པ་
དང་༔ ཇི་ལྟར་གཏན་ལ་དབབ་པ་དང་༔ རང་གྲོལ་ལྷུག་པའི་སོ་མར་གནས་གང་དུ་གཏན་ལ་དབབ་པ་དང་༔
ཡུལ་གཟུགས་སྒྲ་ལ་སོགས་པ་ལས་ཕེབས་པའི་ཚད་དམ་རྟགས་གཟུགས་ཅེཪ་གྲོལ་སྒྲ་གྲག་སྟོང་དྲི་ཚོཪ་སྟོང་ལ་

སོགས་པར་གྲོལ་བའོ་སོ༔ བསམ་པ་ནང་སེམས་ཀྱི་གནད་ལ་བཞི་སྟེ༔ ཅི་གཏན་ལ་དབབ་པ་དང་༔
ཡིད་དམ་སེམས་ཇི་ལྟར་གཏན་འགྱུར་བ་རང་དག་བར་སྣང་གི་སེར་བུ་དང་འདྲ་བ་དེ་ལ་དབབ་པ་དང་༔ གནས་
གང་དུ་གཏན་ལ་དབབ་པ་། དྲན་པ་སངས་ནས་དྲན་མེད་དུ་སོང་ཚེ་དང་༔ ཕེབས་པའི་ཚད་དམ་རྟགས་སྔཪ་སྨྲས་
པའི་ཚིག་དེ་ཕྱིས་ཟུངས་མེད་པ་སོགས་སོ༔ སྐྱེ་གསང་བའི་གནད་མེད་ལ་བཞི་སྟེ༔ ཅི་གཏན་རང་
ལུས་ལྷའི་སྐུ་གསལ་བ་རིག་པའི་བདག་ཉིད་ལ་དབབ་པ་དང་༔ ཇི་ལྟར་དབབ་པ་དང་༔ ཡེ་ནས་སྐུ་དང་ཡེ་ཤེས་ཀྱི་
དཀྱིལ་འཁོར་དུ་གནས་གང་དུ་དབབ་ཙིཏྟ་རྩ་མིག་ཏུ་པ་དང་༔ ཕེབས་པའི་ཚད་དམ་རྟགས་འབྱུང་བ་ལས་
གྲོལ་ཏེ་ལུས་སྒྱུ་མའི་སྐུར་གྲོལ་གཟུགས་རང་བཞིན་མ་གྲུབ་པའོ་སོ༔ གནས་པ་ལ་བཞི་སྟེ༔ གསང་བ་བླ་ན་མེད་པ་ཕྱིར་མི་
ལྡོག་པ་ཅི་གཏན་ལ་དབབ་པ་དང་༔ སྣང་བ་ཐམས་ཅད་ཆོས་སྐུར་ཇི་ལྟར་གཏན་ལ་དབབ་པ་རིག་པ་
རང་སྣང་དབྱིངས་ཀྱི་ཡུལ་དུ་ཐ་དད་ཟེར་བའང་འདུག་གཟུགས་ཐམས་ཅད་རང་གཞན་མ་གྲུབ་པ་དང་༔ གནས་གང་དུ་གཏན་
ལ་དབབ་ཕྱི་ཡི་ནམ་མཁའ་དང་ནང་གི་ནམ་མཁར་པ་དང་༔ ཕེབས་པའི་ཚད་དབྱིངས་ལ་གོམས་པས་སྣང་
བ་དབང་དུ་འདུས་རིག་པ་ལ་གོམས་པས་དྲན་པ་དབང་དུ་འདུས་པའོ་དམ་རྟགས་སོ༔ སྒོམ་པ་བསྡུས་པའི་སྒྲོན་མ་
རྫོགས་སོ༔ ཨི་ཏི༔ རྒྱ༔ བོད་སྐད་དུ༔ ལྟ་ཡི་གེ་མང་པོ་ལས་ཉུང་པར་བ་བསྡུས་པའི་སྒྲོན་མ་ཞེས་བྱ་བ༔ སྟོང་
རིག་པའི་ངོ་བོ་ཉིད་ཅིར་ཡང་སྟོན་འོད་དང་ཁ་དོག་ལ་སོགས་པ་ལ་ཕྱག་འཚལ་ལོ༔ སཱ་མཱ་ཀཱ་བག་༸ཡཱཾ༔ སྐྱེ་ཤི་
རྩད་ནས་གཅོད་པའི་མན་ངག་ཕྱོགས་རིས་མེད་པའི་རིག་པ་ཟང་ཐལ་ནི༔ ངོ་བོ་ཉིད་དེ་གང་གིས་མ་བསྒྲིབས་
རང་ཉོན་མོངས་པ་ལ་ཐོགས་པ་མེད༔ འབྱུང་བ་བཞི་ལ་ཁྱབ་ཡུལ་ལས་གདལ་ཆེན་པོའི་ཕོ་བྲང་
རིན་ཆེན་དུཿ༔ སྙིང་ནང་འབྱུང་ལྔ་ཟད་པའི་རིག་འཁྲུལ་པ་འགགས་པ་སྐྱོན་དང་བྲལ་བ་པ་ལྷིངས་པོ་ལྟོས༔ ཨེ་མ་ཧོ༔
ངོ་མཚར་ཆེ་ཕྱི་ཡུལ་ལ་ལུས་ཕྱི་ལྟ་བ་བལྟས་པས་འཁྲུལ་ཡུལ་ལྔ་དང་དབང་པོ་ལྔ་ལ་སོགས་པ་པ་རང་སར་
དག་པ་དང་༔ ནང་གི་སེམས་ལ་བལྟས་འཁྲུལ་པ་བཞི་ལ་ལྟ་བས་པས་མ་རིག་པ་རང་སར་དག་པ་དང་༔ མ་
འཁྲུལ་པའི་ཡེ་ཤེས་གསང་བ་དངོས་པོ་འདུག་ཚུལ་ལ་བལྟས་པས་ཉོན་མོངས་པ་རང་སར་དག་རྒྱས་གདབ་པ་
དང་རང་གྲོལ་བ་ལ་སོགས་པ་དང་༔ དབྱིངས་དང་རིག་པ་དབང་པོའི་སྤྱོད་ཡུལ་གསང་བ་བླ་ན་མེད་པའི་རིག་པ་ལ་
བལྟས་འབྱུང་བ་དང་དབང་པོའི་པས་ཡུལ་ཐམས་ཅད་རང་སར་དག་པའོ༔ ཕྱི་ཡུལ་རིག་རྣམ་པར་དག་པའི་
མན་ངག་གིས་ལྟ་ལ་བཞི་སྟེ་གང་རྣམ་པར་དག་ལུས་ལ་བརྟེན་པ་རྣམས་པ་དང་༔ ཇི་ལྟཪ་དག་འཁྲུལ་
པ་རྣམས་རང་གྲོལ་དུ་པ་དང་༔ གནས་གང་དུ་དག་རང་བཞིན་ལྷུན་གྲུབ་ལ་པ་དང་༔ དག་པའི་ཚད་ཕྱི་འཁྲུལ་

པའི་མི་གནོན་པ་དང་ཡུལ་དུ་མ་མཐོང་བ་སོགས་དོ༔ ནང་ལྟ་ལ་བཞི་སྟེ༔ གཉིས་སུ་མེད་པར་བསྲེ་བའི་མན་ངག་གིས་
གང་དག་པ་དང་༔ མ་རིག་པ་ཇི་ལྟར་ཚྭ་ཚྭ་དང་རྐོས་ཕོར་ལྟར་དག་པ་དང་༔ གནས་གང་དུ་དག་རང་
གི་དྲན་གཞི་སྙིང་གི་དཀྱིལ་དུ་པ་དང་༔ དག་པའི་ཚད་སྣང་སྲིད་གཞི་བཞེངས་སུ་ཤར་བ་དང་གཞི་བཞག་ཏུ་གནས་པ་དང་
ཡོངས་གྲོལ་དུ་འགྲོ་བ་དང་ཀ་དག་ཏུ་རྟོགས་པའོ་དོ༔ གསང་བ་ལ་ཤེས་པ་དྲང་ཐད་ཀྱི་མན་ངག་གིས་བཞི་སྟེ༔
གང་དག་པ་ཉོན་མོངས་ལྔ་དང་༔ ཇི་ལྟར་དག་པ་དང་༔ ཆུའི་རྙོག་མ་དངས་པ་ལྟར་གནས་གང་དུ་དག་
པ་དང་༔ འབྱུང་ལྔ་ཡུལ་གྱི་སྣང་བའི་དུས་ན་དག་པའི་ཚད་རང་ཆོས་རང་གྲོལ་དུ་ཤེས་པ་དང་སྣང་བ་ཅེར་གྲོལ་
དུ་རྟོགས་པའོ་དོ༔ གསང་བ་བླ་ན་མེད་པ་མི་འགྱུར་བ་རིག་པ་ཆེན་པོའི་མན་ངག་གིས་ལ་བཞི་སྟེ༔ གང་དག་— ཡུལ་
ཐམས་ཅད་པ་དང་༔ ཇི་ལྟར་དག་པ་དང་༔ མཁའ་ལ་སྤྲིན་དེངས་ལྟར་གནས་གང་དུ་དག་པ་ནམ་མཁའི་ངང་
དུ་མིག་རང་བཞིན་རང་མཐོང་བས་དང་༔ དག་པའི་ཚད་རིག་པ་འགྲོ་འོང་མེད་དབྱིངས་ལ་བསྣན་འཕྲི་མེད་སྒྲོན་མ་ལ་འཕྲིག་
མེད་པའོ་དོ༔ ལྟ་བ་བསྡུས་པའི་སྒྲོན་མ་རྫོགས་སོ༔ ཨི་ཏིཿ
བོད་སྐད་དུཿ༔ འབྲས་བུ་ཡི་གེ་མང་པོ་ལས་ཉུང་ངུར་བསྡུས་པའི་སྒྲོན་མ༔ སྟོང་པ་ཡེ་སངས་རྒྱས་དངོས་པོའི་
མཐའ་ཟད་པའི་རིག་པ་ལ་ཕྱག་འཚལ་ལོ༔ ས་མཱ་དུ་སྣང་བ་སྐུ་སྐྱེ་མེད་དུ་འགྲོ་བའི་མན་ངག་ཀ་ཡུ ་ཧཱུཾ༔ སྟོང་པ་རང་
ལུས་རིག་པ་དང་དེ་མཚོན་པའི་ཕྱག་རྒྱ་ཆེ༔ གནས་པ་འབྲས་བུ་བྱས་བྱུང་མ་ཡིན་ཡེ་ཐོབ་ཁྱབ་པའི་གཏན་ཕབ་
པས༔ ཤེས་རབ་འཛིན་བློས་པཏགས་པ་མ་ཡིན་མེད་རང་གསལ་ཆེན་པོས་སྤྱོདཿ༔ འདི་ནི་རྒྱལ་བ་ཀུན་གྱི་
དགོངས་པ་གསང་དོན་ཆེ༔ ཨེ་མ་ཧོ༔ ཕྱི་ཡི་འབྲས་བུ་ལུས་རང་གི་ལུས་ཡེ་ནས་སྐུ་གསུམ་དུ་འདུག་པ་སྐུ་གསུམ་དུ་
གྲོལ་བ་དང་༔ ནང་གི་འབྲས་བུ་སྣང་གཟུགས་སྣང་སྤྲུལ་སྐུ་འཛིན་ཆ་ལོངས་སྐུ་ངོ་བོ་སྟོང་པ་ཆོས་སྐུ་སྟེ་བ་སྐུ་གསུམ་དུ་
གྲོལ་བ་དང་༔ གསང་བའི་འབྲས་བུ་འཁྲུལ་པའི་བྱས་ཆོས་ཐམས་ཅད་ཞིང་ཁམས་དབྱིངས་རིག་ཏུ་གསལ་བ་དང་༔
གསང་བ་བླ་ན་མེད་པའི་འབྲས་བུ་རྡོ་རྗེ་ལུ་གུ་རྒྱུད་རིག་པ་ཕྱིར་མི་ལྡོག་པའི་ས་ལ་གཟེར་ཐེབས་པའོ༔ ཕྱི་ལ་
གསུམ་སྟེ༔ ལུས་ཕྱིར་མི་ལྡོག་པའི་མན་ངག་གིས་སྤྲུལ་སྐུ་རང་གི་ལུས་བྱ་བྱེད་དུ་མས་བརྒྱན་པ་ངོ་སྤྲོད་ཀྱི་མན་ངག་
གིས་སྐྱེས་པ་གཏན་ལ་ཕེབས་མའི་མངལ་ནས་ཐོན་ནས་གནས་ཚད་སྤྲུལ་སྐུ་ཡིན་པ་པ་དང་༔ ལོངས་མ་ཡི་མངལ་ནས་
དྲན་པའི་གཞི་ལོངས་སྐུ་སྐུ་ངོ་སྤྲོད་ཀྱི་མན་ངག་གིས་གནས་པ་གཏན་མ་ཡི་མངལ་དུ་ཚུད་ནས་ཞག་ཉེར་བརྒྱད་ནས་མ་
སྐྱེས་པར་ལ་ཕེབས་པ་དང་༔ ཆོས་སྐུ་ངོ་སྤྲོད་ཀྱི་མན་ངག་གིས་བར་བར་དོར་ཤེས་པ་དབང་པོ་ཀུན་ཚང་ཐོགས་མེད་དུ་
འབྱུང་བ་ཆོས་སྐུ་ཡིན་དོ་ནས་མའི་མངལ་དུ་ཚུད་པ་མེར་མེར་པོ་བདུན་དང་ཞག་བདུན་ནུར་ནུར་པོ་ཚན་ལྟར་ལྟར་

པོ་གོར་གོར་པོ་བདུན་ཚན་དུ་བཞི་ཕན་ཆོད་གཏན་ལ་ཕེབས་པའོ༔ ནང་སེམས་སྤྲོས་པ་དང་བྲལ་བའི་མན་ངག་ལ་
གསུམ་སྟེ༔ ལུས་གྲུབ་པས་སྤྲུལ་སྐུ་རང་ཆས་སུ་ཡིན་སྤྲུལ་སྐུ་ངོ་སྤྲོད་ཀྱི་མན་ངག་གིས་རང་གི་ལུས་ཕྱིར་མི་འབྱུང་
བཞིར་ལྡོག་པར་བྱ་བ་དང་༔ སྐྱེ་མེད་དང་སྒོ་ལྔའི་གསལ་ཆ་མ་འགགས་པ་འདི་ལོངས་སྐུ་ངོ་སྤྲོད་ཀྱི་མན་ངག་གིས་
སྒོ་ལྔའི་གསལ་བ་ལ་མི་གནས་པར་སྣང་བ་སྣ་ཚོགས་ཐམས་ཅད་སྒོ་ལྔ་དང་ཁམས་དང་སྐྱེ་མཆེད་ཕྱིར་མི་ལྡོག་པར་བྱ་བ་
དང་༔ ཆོས་སྤྲོས་མེད་ཐིག་ལེ་ཉག་གཅིག་སྐུ་ངོ་སྤྲོད་ཀྱི་མན་ངག་གིས་སེམས་དང་རིག་པ་ཕྱིར་མི་ལྡོག་པར་རྟོག་
མེད་དྲན་པ་ལས་འདས་པ་རང་སྣང་རང་དག་ཏུ་བསྟན་པའོ༔ གསང་བ་རིག་པ་རང་གྲོལ་གྱི་མན་ངག་ལ་བཞི་སྟེ༔ དག་
པ་དབྱིངས་ཕྱི་དབྱིངས་དང་ནང་དབྱིངས་ཀྱི་མན་ངག་གིས་རྟེན་གཞལ་ཡས་ཁང་ཕྱིར་བསྐྱེད་པའི་རིམ་པ་རྣམ་པར་དག་
པ་མི་ལྡོག་པར་བྱ་བ་དང་༔ གནས་རང་ལུས་ལྷའི་སྐུར་གཏན་ལ་དབབ་པ་པ་སྐུ་གསུམ་གྱི་མན་ངག་གིས་བརྟེན་པ་
ལྷའི་སྐུ་སྣང་བ་གཏན་ལ་དབབ་པས་ཕྱིར་མི་ལྡོག་པར་བྱ་བ་དང་༔ ཐོགས་ཉམས་ལེན་ལ་གོམས་པ་པ་མེད་པ་ཤེས་
རབ་ཀྱི་མན་ངག་གིས་བླ་མའི་གདམས་རྒྱུད་ལ་འདྲེས་པས་ངག་ཕྱིར་མི་ལྡོག་པར་བྱ་བ་དང་༔ ངོ་བོ་འགྱུར་བ་
མེད་པའི་རིག་པའི་མན་ངག་གིས་ལྟ་རྟོགས་པ་འདི་ཉིད་རྟོགས་དགོས་སྒོམ་སྤྱོད་པ་རྣམས་ཕྱིར་མི་ལྡོག་པར་
བསྟན་པའོ༔ གསང་བ་བླ་ན་མེད་པ་རིག་པ་རང་གྲོལ་གྱི་མན་ངག་ལ་ལྔ་སྟེ༔ མིག་དང་ཤེས་པ་སྒྲོན་མ་རང་བཅུད་
ཀྱི་མན་ངག་མིང་དུ་བཏགས་པ་གིས་མཚན་ཉིད་འཛིན་པའི་མ་རིག་པའི་རིག་པ་རིག་པ་ཐིག་ལེ་ལས་ཕྱིར་མི་
ལྡོག་པར་བྱ་བ་དང་༔ ཡེ་ནས་འཁྲུལ་པ་སྤྱོད་པ་ཡེ་ཤེས་གཏིང་བཟློག་གི་མན་ངག་གིས་གཞི་རང་ལུས་ལ་ཁྱབ་དུས་
རང་གསལ་དུ་འཛིན་པའི་རིག་པ་འོད་ལས་ཕྱིར་མི་ལྡོག་པར་བྱ་བ་དང་༔ འཁོར་རིག་པ་ཡེ་ནས་བྱུང་མཐའ་མར་
གཏན་ལ་དབབ་པ་བ་རུ་བཟློག་གི་མན་ངག་གིས་གཞི་ངོ་བོ་ཀ་དག་ཏུ་རང་གནས་པ་གནས་ཀྱི་རིག་པ་ནམ་མཁའ་
ལ་ཕྱིར་མིག་ཤེས་རིག་པ་གསུམ་མ་བྲལ་བས་མི་ལྡོག་པར་བྱ་བ་དང་༔ ལུས་དང་ཡུལ་དང་རིག་པའི་རིག་པ་གནད་
གསུམ་གྱི་མན་ངག་གིས་ལྷག་མཐོང་གི་རིག་རྡོ་རྗེ་ལུ་གུ་རྒྱུད་ཉམས་ལེན་དུས་ན་པ་ནང་དབྱིངས་ལས་ཕྱིར་མི་ལྡོག་
པར་བྱ་བ་དང་༔ སྣང་དེ་ལྟར་སྣང་བ་ཤར་བ་དེ་ཐམས་ཅད་ལ་མ་ཆགས་མ་ཞེན་པ་བ་ཅེར་གྲོལ་གྱི་མན་ངག་གིས་ཐོད་
རྒལ་གྱི་རིག་པ་ལྟ་བ་རྟོགས་པ་དུས་ན་འབྲས་བུ་སྐུ་གསུམ་གྱི་ངོ་བོ་ལས་ཕྱིར་མི་ལྡོག་པར་འབྲས་བུ་རང་དག་པས་ངོ་
བོ་གཅིག་ཏུ་བསྟན་པའོ༔ འདི་ནི་ཕུང་པོ་ཁམས་དང་སྐྱེ་མཆེད་དང་༔ དབང་པོ་ཡུལ་དང་ཁ་དོག་རྣམས་
སུ་མྱ་ངན་ལས་བཟླ་བར་བྱེད་པའི་སྣང་སྲིད་རྣམ་དག་གི་འབྲས་བུ་ཐབས་སོ༔ འབྲས་བུ་རྣམ་པར་བསྡུས་པ་རིན་
པོ་ཆེའི་སྒྲོན་མ་རྫོགས་སོ༔ སྔགས་སྲུང་གི་རྒྱལ་མོ་དཔལ་ཨེ་ཀ་ཙ་ཏཱིས་སྲུངས་ཤིག༔ སྣོད་བུདྡྷའི་དགོངས་པ་ཅིག་

ཅར་དུ་སྟོན་པར་བྱེད་པའི་མན་ངག་གསང་བ་བས་ཀྱང་ཆེས་གསང་བ་མིན་ལ་བྱིན་ན་མཁའ་འགྲོ་སྡེ་བཅོ་བརྒྱད་ཀྱིས་ཆད་
པ་ཆོད་ཅིག༔ ལས་ཅན་ཅིག་དང་ཕྲད་པར་ཤོག༔ ག།གྲཥཿ རྒྱ་གར་སྐད་དུ༔ མཱ་ལ་སྭ༔ མཱ་ཏཱི་བཱ་
ཡྱོ ༔ ཨེ་བྷ་དྷུ༔ སངས་རྒྱས་ཀྱི་དགོངས་པ་ཅིག་ཅར་དུ་སྟོན་པར་བྱེད་པའི་མན་ངག་གསང་བ་ལས་ཀྱང་ཆེས་གསང་བའོ་མཱ་
ཏྲི་མཱ༔ ཀུན་མཱ༔ བོད་སྐད་དུཿ༔ གསང་བའི་སྙིང་པོ་བསྡུས་པའི་སྒྲོན་མ་ཡིན ཡང་བཅུད༔ ཉམས་སུ་བླང་བའི་གལ་མདོ༔
མན་ངག་གིས་བཅུད་ཕུར་གབ་པའི་གཏེར༔ གསང་བའི་ཡེ་ཤེས་སོ་སྦས་པའི་མཆོང་༔ མངོན་དུ་འབྱིན་པས་
གསལ་བའི་མིག༔ ལྟ་བ་དང་འགྲེལ་བས་བརྡེག་པའི་མཚོན༔ ཉོན་མོངས་པ་གཅོད་པ་འབྱེད་པའི་ལྡེ་མིག༔ རྒྱུད་ཀྱི་
སྒོམ་ཉམས་བསྡུས་ཏེ་གསལ་བར་བྱེད་པའོ་སྡོམ་པའི་གཟེར༔ རིག་པ་དངས་པས་ལྟ་བ་སྦྱོར་བའི་རྩི༔ མིག་དང་རིག་པ་
འབྲབ་པའི་ལྕག༔ རིག་པ་གཏད་སར་སྐྱེལ་བའོ་མཐོན་པོའི་རྩེ༔ ཐེག་པ་ཀུན་གྱི་སྙིང་པོ་ཡངས་པའི་དཀྱིལ༔ མཐའ་
དབུས་མེད་པས་བསྒྱུར་པའི་སྲབ༔ རིག་པ་འཁྲུལ་པ་ལས་ཁ་ཡན་མི་འཇུག་གབ་པའི་བཅུད༔ སྙིང་པོ་ཡིན་པས་
གསང་བའི་ཐིག་པ་ཞེས་ཚིག་ཙམ་ཡང་མི་སྨྲ་བ་ཉུང་དུ་འདུས་པ་བྱ་བ༔ མཿ ཨཱ་པ་ཡཱཿ༔ ལུང་ཐམས་ཅད་
འདུས་པ་བཅོམ་ལྡན་འདས་མ་རིག་འཁྲུལ་བ་ལས་གབ་པ་མངོན་འབྱིན་རང་གཞན་གྱི་མཉམ་པ་ཉིད་སྐྱེ་བའི་
ཐབས་ཐ་མ་ཟད་སར་སྐྱོལ་བའི་ཡེ་ཤེས་ལ་ཕྱག་འཚལ་ལོ༔ ཨ༔ སྐྱེ་བ་ཐམས་ཅད་རང་བཞིན་གྱི་སྒོ་འགེགས་པ་ཨེ་མ༔
དད་སྣོད་ལྡན་གྱི་མཚན་ཉིད་ནི་དང་སྙིང་རྗེ་གཏོང་ཕོད་ཡངས་པ་སྤྱོད་ལམ་ཐམས་ཅད་དུ་ཆེ༔ དབང་པོ་རྣོ་ཤིན་
ཏུ་ཞིང་ངག་འཇམ་དུལ་ཚིག་སྨྲ༔ ཞི་བ་བླ་མ་ལ་གུས་པ་དང་ཚིག་མང་ཡང་གི་སྤྲོས་པ་ཐམས་ཅད་དང་
ཆོད༔ མ་སྣོད་བརྟགས་གསང་ཚིག་གཞན་སྐྱེ་བོ་དང་ཐེག་དམན་ལ་དུས་མིན་དུ་རྡུལ་ཙམ་ཡང་༔ བརྗོད་པར་
མི་བྱེད་ཉམས་མི་སྨྲ་བར — ལེན་ཉིད་ལ་རྟག་ཏུ་བརྩོན༔ འདི་གང་ཟག་ནི་གསང་སྔགས་གསང་བ་བསྟན་དུ་
རུང་བའི་སྣོད་ཡིན་པས༔ བུ་ལས་ཅན་གྱི་མཆོག་དད་ལྡན་འདི་ལྟ་བུ་ནི་དཀོན་པས་ན༔ བདུད་མན་ངག་
རྩིའི་ཐིགས་པ་སྙིང་གི་བཅུད་འདི་ཚིག་ཉུང་དོན་ཆེ་བ་ནི༔ བུ་ཡི་བུ་མཆོག་སྣོད་དང་ལྡན་པ་དེ་ལ་བསྟན་
པར་བྱ༔ ཨེ་དྷ་སྐྱེ་མེད་དག་པའི་ཀློང་ཡེ༔ ཨེ་མ་ཧོ༔ ངོ་མཚར་བ་དུར་ལས་དང་པོ་པས་ཉམས་སུ་ལེན་པའི་གནས་བསྟན་
པ་ཁྲོད་དམ༔ ནགས་ཁྲོད་དམ༔ ལུང་སྟོང་ངམ༔ ཤིན་ཏུ་དབེན་པ་མི་སྐད་དང་ཁྱི་སྐད་ལ་སོགས་པའི་སྒྲ་ཙམ་
ཡང་མི་གྲག་ཅིང་རླུང་དང་སེར་བུའི་སྒྲ་ཙམ་ཡང་མེད་པའི་གནས་སུ༔ སྣོད་དང་ལྡན་པའི་བུ་གཉིས་ནས་གསུམ་
ཚུན་ཆོད་ལས༔ དེ་ལས་མང་ན་མན་ངག་ཤིན་ཏུ་ཟབ་པས་རང་དང་སློབ་མ་གཉིས་ཀ་ལ་མཁའ་འགྲོའི་ཆད་པ་འབྱུང་
བས་གསུམ་ཚུན་ཆོད་ལས་བསྟན་པར་མི་བྱའོ། དེ་ལ་དད་པ་དང་ལྡན་པའི་བུ་ཡིས་དཀོན་མཆོག་ལུས་ཀྱི་བར་

ཆོད་ཞི་བར་བྱ་བའི་ཕྱིར་མར་མེ་དང་དྲི་ཆབ་དང་ལྷ་བཤོས་སོགས་ཕྱི་ཡི་ལ་མཆོད་པ་རྒྱ་ཆེན་པོ་བྱ་བ་དང་༔ མཁའ་
ནང་གི་བར་ཆོད་ཞི་བའི་ཐབས་འགྲོ་ཆོས་སྐྱོང་ལ་ཚོགས་དང་གཏོར་མས་མཉེས་པར་བྱས་ཤིང་གདམས་པ་འདི་
གསེར་དང་འདྲ་བས་མཆོག་ཏུ་བླ་མ་ལ་ཡོན་གསེར་གྱི་མཎྜལ་དང་བསྙེན་བཀུར་གྱིས་མཉེས་པར་བྱས་ནས༔
གསང་ཤིན་ཏུ་ཟབ་པ་པའི་མན་ངག་ཉམས་སུ་ལེན་པའི་ཐབས་སྔ་མའི་སྡིག་པ་ཅི་བྱས་ཀྱང་མི་གནོད་པར་གྲོལ་བར་
བྱེད་པ་འཁོར་བ་ཐོག་མཐའ་གཅོད་པའི་མཚོན་འདི་ཞུ་དད་ལྡན་གྱི་བུས་བར་བྱའོ༔ དེ་ལ་གསང་བའི་ཡེ་གེ་འདི་
རྒྱུད་ལ་འདྲིས་པར་གོ་བར་བྱ་ཤེས་པ་བྱས་ལ༔ སུས་ཡི་གེ་དེ་ཚིག་ཙམ་བརྗོད་ན་ཡང་ཚེའི་བར་ཆད་དུ་འགྱུར་
བས་ཀྱང་མི་མཐོང་བའི་བྲག་གི་ཐེམ་པའམ༔ འབྱུང་ཆུ་དང་མེ་ལ་སོགས་པའི་དགྲས་མི་ཚུགས་པའི་གནས་སུ་
བཞུགས་སུ་གསོལ་སྦས་ཏེ་མཁའ་འགྲོ་མ་དང་ཆོས་རྟགས་ཀྱིས་ལ་རྒྱས་གདབ་པར་བྱའོ༔ དང་པོ་ཉམས་འདི་ནས་
མར་ལུས་ངག་གི་ཞེན་པ་ལས་གྲོལ་བའི་ཐབས་བསྟན་ནོ་སུ་ལེན་པའི་ལས་དང་པོ་དེས་ལུས་ངག་གི་བྱ་ཕྱི་ནང་གི་བྱ་བ་
ཐམས་ཅད་བ་གང་ཡང་མི་བྱ་བར་བཏང་ལ༔ སྐྱེ་བོའམ་ཐེག་པ་དམན་པའི་རིགས་ཀྱི་སྐད་ཙམ་ཡང་མི་ཐོས་པའི་
སར་ལུང་སྟོང་ངམ་རྟག་ཏུ་རི་ཁྲོད་དུ་སོང་སྟེ༔ མཁའ་འགྲོ་མ་རྣམས་ལ་ཚོགས་གཏོར་གྱིས་མཉེས་པར་བྱ་བ་ནི༔
རང་གི་བར་ཆད་ཞི་བར་བྱ་བའི་ཐབས་སོ༔ དེ་ནས་ལུས་ངག་ཡིད་ཀྱིས་བྱ་བ་ཅི་ཡང་མི་བྱ་བར་ལྷ་དང་སྔགས་ལ་
སོགས་པ་ལྟ་སྒོམ་གྱི་བྱ་བ་ཡང་མེད་པར་ཐ་མལ་པ་ལྟར་ཤིན་ཏུ་དལ་བར་ཞག་དགུ་ནས་བཅུ་ཙམ་དུ་ཤེས་པ་གར་ཡང་
འཕྲོས་པར་འདུག་ན་དེ་ལ་ཡུན་རིང་བར་རྣལ་དུ་མ་བཅོས་པའི་རིག་པ་འདི་ཡིན་ནོ་བྱ་བའི་བརྡའོ་བསྡད་པ་ནི་ལུས་ངག་སོར་
ཆུད་པར་བྱ་བའི་ཐབས་སོ༔ དེ་ནས་ལུས་འགྲོ་སྙིང་འདོད་དམ་ངག་སྨྲ་སྙིང་འདོད་དམ་སེམས་འཕྲོས་ན་འདི་ལྟར་བྱ་ཞག་
གསུམ་ནས་བཞི་ལྔར་ལུས་ཀྱི་བྱ་བ་རྒྱུག་པ་དང་༔ གར་དང་༔ འགུལ་བ་དང་༔ དཀྲུག་ཡན་ལག་མགོ་སྒྲིལ་བ་ལས་
བསྒུལ་བ་དྲག་ཏུ་བསྐུམ་པ་ཙོག་པུར་འདུག་པ་དང་པ་དང་༔ ཉལ་བ་དང་༔ ལངས་པ་དང་༔ འདུག་སུག་བཞི་
སར་བཙུགས་ཏེ་འགྲོ་བ་གན་རྐྱལ་ཉལ་བ་རྐང་ལག་བཞི་གནམ་ལ་བསྟན་ཐང་བཅད་དེ་བརྒྱང་པ་གཡབ་པ་པ་ལ་སོགས་པ་སྣ་
ཚོགས་བྱེད་པ་ནི༔ ལུས་ཀྱི་ཞེན་པ་བཟློག་སྟེ་ལུས་རྣལ་དུ་ཕེབས་པའི་ལུས་ལ་བར་ཆོད་ཀྱིས་མི་ཚུགས་དགོས་པའོ༔
དེ་ནས་ཡང་ཞག་གསུམ་བཞིར་ངག་ཏུ་སྒྲ་དང་སྔགས་སྣ་ཚོགས་དང་སྣ་ཚོགས་འཁྲུལ་པའི་གཏམ་གླུ་དང་ངུ་བ་དང་
བོན་དང་མཆོད་པ་ཀུ་ཅོ་ཐམས་ཅད་འཁྲུག་པའི་ཚིག་སྣ་ཚོགས་དང་༔ ངོ་ཚ་བའི་གཏམ་སྣ་མ་དང་སྲིང་མོ་ལ་སྤྱོད་པར་བྱའོ་
སོགས་ཚོགས་དང་༔ ཟུང་ཞིག་དང་གསོད་པ་དང་༔ རྒྱོབ་ཅིག་ལ་སོགས་པ་སྣ་ཚོགས་སྨྲ་བ་ནི་ངག་རྣལ་དུ་
ཚི་ཆད་དེ་དལ་བས་འབེབས་པའི་ངག་གི་བར་ཆོད་ཞི་བའི་དགོས་པའོ༔ དེ་ནས་ཡང་ཞག་གསུམ་བཞིར་སེམས་ཀྱི་

བསམ་པ་ཅི་འགྱུས་ཚད་བྱས་ཏེ༔ སེམས་ལ་དྲན་ཚད་ལ་ལྷག་མ་མི་བཞག་ཚོང་གི་རྣམ་པའམ༔ ཚོང་དུས་ཀྱི་སེམས་སྔོན་
དུ་རུང་བར་བྱ་གཉེན་བཤེས་ཀྱི་རྣམ་པའམ༔ རང་གི་གཉེན་དང་འགྲོགས་པའི་ཡིད་དང་མཐུན་པ་དང་གར་ཕྲད་པ་ཇི་ལྟར་
བྱས་པ་དད་པས་བཟུང་བ་དང་༔ དགྲའི་རྣམ་པའམ༔ འཁྲུལ་པའི་བསམ་པ་སྣ་ཚོགས་ཅི་འགྲུས་ལ་ལྷག་མ་མི་
བཞག་པ་དང་༔ འདོད་ཆགས་ལ་སོགས་ཉོན་མོངས་ཆུང་མ་སོགས་ལ་ཇི་ལྟར་བྱས་པ་དང་འདི་ཡོད་ན་རུང་སྙམ་པ་དང་
འདི་གསོད་འདི་ལ་གནོད་པ་བྱའོ་ལ་སོགས་པ་པའི་བསམ་པ་སྣ་ཚོགས་སྤྲོ་བ་དང་༔ ལྷ་ཡི་དམ་གྱི་སྒོམ་དང་དཀྱིལ་
འཁོར་བསྐྱེད་པའི་ཡིག་འབྲུ་སྤྲོ་བ་བསམ་པ་སྤྲོ་བ་དང་༔ ཆོས་ཀྱི་ཚིག་འདི་ཡི་དོན་འདི་འོང་བར་འདུག་སྙམ་པ་དང་
གདམས་ངག་དང་སྣ་ཚོགས་ཀྱི་བསམ་པ་སྤྲོ་བ་དང་༔ འཇིགས་ཤིང་ཡ་ང་སྔར་དགྲས་དེད་པ་དང་རྨི་ལམ་གང་
ཡང་འཇིགས་པ་ལ་སོགས་པ་བའི་བསམ་པ་དང་༔ བྲོད་ལས་དང་བྱ་བ་ལ་ཅིང་དགའ་བ་ལ་སོགས་ཆོས་ཀྱི་གཏམ་ལ་
སོགས་པའི་བསམ་པས་སྤྲོ་བ་ནི་སེམས་ཚི་ཆད་དེ་དྲན་པ་རྣམ་པར་དག་ནས་རྣལ་དུ་འབེབས་པའི་ཐབས་སེམས་ཀྱི་
བཪ་ཆོད་ཞི་བའི་དགོས་པ་ཡོད་སོ༔ སྔོན་དུ་འགྲོ་བ་དེ་དག་གི་དུས་སུ་ཐུན་ཚད་དུ་ཉིན་མཚན་དུ་གཉིད་སྤངས་ལ་
གཉིད་བྲོ་ན་གསེང་བའི་ཐབས་བྱའོ་བྱའོ༔ དེ་ནས་དེ་དག་གི་རྗེས་ཀྱི་ཤེས་པ་ཇི་ལྟར་འདུག་དེ་ཡི་དུས་སུ་རིག་པའམ་
བསམ་པ་ཇི་ལྟར་འདུག་སྙམ་པ་པ་ཡང་རང་གི་རྒྱུད་ལ་བཀལ་ཞིང་ལྟའོ༔ ལས་ཅན་འགའ་ངོ་སྤྲོད་ནི་སྦྱངས་པའི་
སྟོབས་ཡིན་གང་ལ་སྦྱང་ནི་དེ་ལྟར་བྱས་པས་སྣང་བ་ལུས་ངག་གི་བྱ་བ་ལ་སྦྱངས་བའོ་དང་དེ་ཉིད་དུ་ཕྲད་རིག་པ་
ལ་སྣང་བས་མ་གོས་ཀྱང་དེ་ཉིད་བསྟན་པ་ཙམ་གྱིས་སོ་སྟེ་གྲོལ་བ་ཡང་ཡོད་དོ༔ སྔོན་འགྲོ་གསང་བ་མཆོག་ཏུ་ཟབ་པར་
བསྟན་པའི་མན་ངག༔ ཉམས་སུ་ལེན་པའི་གཅུན་ཐག་ལུས་ངག་གི་བྱ་བ་ཐུན་མོང་མ་ཡིན་པ་རྫོགས་སོ༔ སྫི༔ རབ་
ཏུ་གསང་ངོ་༔ དེ་ལ་ཡེ་ཤེས་ལུས་ལ་གནས་པས་དེ་དངོས་སུ་སྣང་བར་བྱེད་པ་ལ་ལུས་མ་གཅུན་ན་འཆར་དུ་མི་བཏུབ་པས་
ལུས་ཀྱི་གནད་གལ་ཆེ་བས་སྟེ་དཔེར་ན་སེམས་ཅན་ཚང་མ་ཚང་སྒོར་འགགས་པ་གསལ་བ་ལྟར་ལུས་ཀྱི་གནད་ལུས་ལ་
གཞི་བཅའ་ནམ་མཁར་འབེན་བྱ་རིག་པ་མིག་ལ་གཏད་ལ་གཞི་བཅའ་བ་ནི༔ རང་ཤེས་པ་དང་འཐད་པའི་སར་རྟག་ཏུ་
རི་ཁྲོད་བྱེད་པ་ཡིན་གླང་པོ་ཆེ་ལྟ་བུ་ཞེས་བྱ་བ་ནི༔ ཁ་སྒྲུབ་ཏུ་ཉལ་ལ་ལག་པ་གཉིས་ཀྱི་གྲུ་མོ་ས་ལ་བཙུགས་ཏེ༔
ལྐོག་མ་ལག་མཐིལ་གྱིས་བཏེག༔ པུས་མོ་བྲང་ལ་སྦྱར༔ མཇིང་པ་བཏེག་སྟེ་ཡིད་ཙམ་ཕྱིར་དགྱེ་བར་བྱས་ནས་
མིག་ཧར་པོར་གཡས་གཡོན་དུ་མི་བལྟ་བར་སྨིན་མའི་མཚམས་སུ་གྱེན་ལ་མ་འགུལ་བར་ལྟའོ༔ དེ་ལས་སྐྱོ་ན་དྲང་
སྲོང་ལྟ་བུ་ཞེས་བྱ་བ་ནི༔ ལུས་ཙོག་པུར་འདུག་སྟེ་རྐང་པའི་ལོང་བུ་གཉིས་སྦྱར་ཏེ་གཤིབས༔ པུས་མོ་གསུས་
པ་ལ་སྦྱར༔ ཤིན་ཏུ་དམ་པར་གསུས་པ་ཡང་ཡིད་ཙམ་སྟུང་ཏེ་བྱས་སྒལ་པ་ལ་སྦྱར༔ ལག་པ་གཉིས་ཀྱི་གྲུ་མོའི་

གདོང་དུ་བཙུགས་ལ༔ མགོ་དང་པུས་མོའི་སོར་གཅིག་གི་སྟེང་དུ་ཏུན་མ་རེག་པར་ནེ་བྱས་ལ་ལག་པའི་
མཐིལ་གཉིས་ཀྱིས་འགྲམ་པའི་ཟུར་ནས་མི་འབྱུང་བར་བརྟེན་པས་མིག་གཉིས་མི་འཁྲུལ་བར་ཧར་པོ་རང་གི་
སྨིན་མཚམས་སུ་ལྟ་དབྱིངས་ལ་བའོ༔ དེ་ལ་སྐྱོ་ན་སེང་གེ་ལྟ་བུ་ཞེས་བྱ་བ་ནི༔ ཡང་ཙོག་པུར་འདུག་སྟེ་པུས་མོ་
གཉིས་ས་ལ་བཙུག་ཡིད་ཙམ་ཕྱིར་བསྒྲད༔ ལག་པ་གཉིས་ས་ལ་པུས་མོའི་ཕྱི་ལོགས་སུ་བཙུག་སྟེ་ཡིད་ཙམ་
ཕྱིར་བསྒྲད་ལ་ལུས་ཀྱི་ལྗིད་ཅུང་ཟད་བོར༔ འཕོངས་ཡིད་ཙམ་རྒྱབ་ཏུ་ཕྱིར་ཕྱུངས་པ་ལ་སྒལ་ཚིགས་དྲང་པོར་
བསྲང་༔ མཇིང་པ་རྒྱབ་ཏུ་དགྱེ་བར་བྱས་ལ་མིག་ཡིད་ཙམ་གྱེན་ལ་བཏེག་སྟེ་སྨིན་ཕྲག་གི་ནམ་མཁའ་ལ་
སོར་བཞིའི་སར་མ་འཁྲུལ་བར་ལྟ་བའོ༔ དེ་དག་ཐམས་ཅད་ཀྱི་དུས་སུ་ལུས་མ་འགུལ་བ་དང་༔ མིག་མ་འགུལ་
བ་དང་༔ དབུགས་ཕར་འགྲོ་ཚུར་འོང་ཤིན་ཏུ་དལ་བར་བྱ་བ་ཡིད་ཙམ་ཐེན་ན་ནི་མན་ངག་གོ༔ ལུས་བཅོས་པའི་
གནད་ཀྱི་མན་ངག་གསང་བ་མཆོག་ཏུ་ཟབ་པ་རྫོགས་སོ༔ "༔
གཏེར་ནས་གཏེར་དུ་སྦས་པའོ༔ ལུང་དང་ལྡན་པའི་སྨྱོན་པ་ལྕེ་བཙུན་བདག༔ སངས་རྒྱས་དགོངས་པ་ཉིད་དང་
ཞལ་མཇལ་བས༔ རབ་ཏུ་དཀོན་པའི་གསང་བའི་མན་ངག་འདི༔ འོལ་སྒོམ་གླུ་བོས་དམ་ཚིག་གཞུང་བསྲངས་
ཀྱང་༔ ཤིན་ཏུ་ཟབ་པས་བདག་གིས་བློས་མ་ཐོངས༔ དེ་བས་སླར་ཡང་གཏེར་དུ་སྦས་ཏེ་བཞག༔ ཕྱི་རབས་
སྐལ་ལྡན་ཞིག་དང་ཕྲད་པར་སྨོན༔ ཐིག་ལེ་གསང་སྐོར་གསལ་བའི་རྒྱུད་སྡེ་དང་༔ མན་ངག་ཡིག་ཆུང་གསལ་
བའི་དེབས་རྣམས་ནི༔ བསེ་ཡི་པོད་བཞི་ཤོག་དྲིལ་ཉིས་བརྒྱ་ལ༔ བཏབ་སྟེ་ཆད་པ་སྟག་འདྲས་སྦས་ནས་ཡོད༔
བཤད་ཅིང་སྤྲོས་ལ་དགའ་ན་དེ་ནས་ལོངས༔ དེ་ཉིད་བསྟན་པ་བསྲུང་བའི་རྒྱུད་རྣམས་དང་༔ གནོད་སྦྱིན་ཕོ་མོ་
འཇིག་རྟེན་བདུད་དང་བཙན༔ སྲོག་བདག་དམུ་རྒོད་ཉིད་ཀྱི་སྒྲུབ་པ་དང་༔ གཤིན་རྗེ་དམར་པོ་ཤིན་ཏུ་ཟབ་པ་
དང་༔ མགོན་པོ་ལྕམ་དྲལ་ཉིད་ཀྱི་སྒྲུབ་ཐབས་རྣམས༔ ཤོག་དྲིལ་བརྒྱ་དང་དགུ་བཅུ་རྩ་ལྔ་ལ༔ བཏབ་སྟེ་ཐང་
པོ་སྟོད་ཀྱི་ཡུལ་དུ་ནི༔ ས་ཡི་ལྟེ་བ་གནུབས་ཀྱི་ཕུང་པོ་རི༔ རྩེ་ལྷའི་འོག་སྦས་རྒྱ་ཡིས་བཏབ་ནས་བཞག༔ སྲོག་
ལ་བསྡོ་བ་བྱུང་ན་དེ་ནས་ལོངས༔ ཤིན་ཏུ་གསང་བའི་མུ་སྟེགས་ཟླ་གསང་དང་ངན་ཐབས་མི་འདྲ་བརྒྱ་དང་ཉི་
ཤུ་ལྔ༔ ཤོག་དྲིལ་ཉི་ཤུ་རྩ་བཞི་དག་ལ་བཏབ༔ བྱར་གྱི་ཕུ་ཡི་བྲག་དཀར་ལྷོ་ལྟ་ནི༔ ཐེམ་པ་འདྲ་བའི་དཀྱིལ་དུ་
སྦས་ཏེ་བཞག༔ མན་ངག་འདི་ནི་རྒྱལ་ཁམས་ཕུང་ངེས་པས༔ བསྟན་པ་ཞིག་ལ་ཉེ་ན་འདི་ནས་ལོངས༔ རང་
གར་སྤྱད་ན་རང་སྲོག་མེ་རུ་འབར༔ རྒྱ་ལ་འདོན་ན་ཐབས་དང་ལྡན་པས་འཚོལ༔ གཞན་ལ་བརྗོད་ན་མཁའ་
འགྲོས་སྙིང་ཁྲག་གཞིབ༔ སྒྲོ༔

འདི་ནི་རྗེས་འཇུག་ཞེ་སྡང་རྡོ་རྗེས་སྦས་པའོ༔ འདི་ཡི་དཔེ་ཕྱི་མོ་རྣམས་འོ་ཡུག་ལུང་པའི་བྲག་ཕུག་སེང་གེ་འདྲ་
བར་སྦས་ནས་ཡོད་དོ༔ ཨིར༔ སྐྱོདྡྷི༔གྲབརྒང5།ཝཥཿ༔ ཐཱཝ༔ དེ་ནས་ཚིག་གསུམ་
འདི་ཉིད་གསང་བའི་རིག་པ་ལྟ་བ་དང་འབྲེལ་བའི་ཐབས་སོ་གྱི་སྐྱེ་མེད་ཀྱི་དོན་མཐོང་བར་བྱེད་པའི་ཐབས་
མཆོག་ཏུ་གསང་བ་འདི་ལྟར་སྣོད་དང་ལྡན་པ་ལ་བསྟན་པར་བྱའོ༔ ནམ་མཁའ་སྤྲིན་དང་བྲལ་བའི་རྐྱེན་གང་གིས་
ཀྱང་མ་བསྒྲིབས་པར་ཚེ་ཤིན་ཏུ་དབེན་པར་སོང་སྟེ་རིག་པ་མིག་ལ་བཅུག་སྟེ་གོང་གི་ལྟ་སྟངས་གསུམ་པོ་གང་རུང་
ཀྱིས་བལྟས་པས༔ ནམ་མཁའ་ལ་རིག་པ་རང་གི་ངོ་བོ་རྡོ་རྗེ་ལུ་གུ་རྒྱུད་ཅེས་བྱ་བ་ཕྲ་བ་ལ་རྟ་རྔ་ལ་མདུད་པ་སྒྲིག་
པ་ལྟ་བུ་བར་བར་ན་ཐིག་ལེ་ཡུང་འབྲུ་ཙམ་ཁ་དོག་གསལ་བ༔ དེ་ལ་ཡུན་རིང་དུ་ཉམས་སུ་ལེན་པ་ནི་རབ་ཀྱིས་ཞག་
དྲུག་ཅུ་ལ་ཚད་དུ་ཕྱིན་འབྲིང་གིས་ལོ་གཅིག་ཐ་མས་ལོ་གསུམ་ན་བལྟས་ན་ནམ་མཁའ་ལ་ཐིག་ལེ་ཡུང་འབྲུ་ཙམ་རྐྱང་བ་
དང་༔ ཉིས་འབྲེལ་དང་སུམ་འབྲེལ་ལ་སོགས་པ་གསལ་བར་འཆར་རོ༔ དེ་ནི་རང་གི་ངོ་ཡེ་ནས་རང་ལ་ཡོད་
པའི་བོ་ཆོས་སྐུ་དང་ཐིག་ལེ་ཉག་གཅིག་ཅེས་བྱ་སྟེ་སྐུ་གསུམ་ཐུགས་ཕྲད་ཀྱི་གདམས་པ་ཡེ་ནས་འདུ་འབྲལ་མེད་པ་
ཞེས་བྱའོ༔ སངས་རྒྱས་དང་མངོན་སུམ་དུ་ཞལ་མཇལ་བ་ཞེས་བྱའོ༔ རིག་པ་དེ་ཡང་ལྟ་བ་མིག་ལྟ་བ་ལྟ་བ་བྱ་བ་
རང་གང་ལ་ཟེར་ཏེ་གཞན་དུ་མ་བསྟན་པས་འདིར་མིག་གིས་ལྟར་ཡོད་པས་ན་ལྟ་བའོ་དང་འབྲེལ་བའི་གནད་ཀས་མིག་གར་
འགུལ་བའི་ཕྱོགས་སུ་འགྲོ་བར་བྱེད་ཅིང་གཟུང་བར་དཀའ་བ་སྟེ༔ ཐིག་གཡས་གཡོན་གྱི་གྱེན་ཟུར་དུ་ལེ་ཕྲ་མོ་དེ་
དག་ཀྱང་འགྲོ་འོང་དང་བཅས་པའོ༔ དེ་ཉིད་དེ་ཉིད་རང་གི་སྨིན་མཚམས་སུ་བཙན་ཐབས་སུ་གཟུང་བའི་མན་ངག་
ལ་ནི་མིག་ཡིད་ཙམ་གྱེན་ལ་བཟློག་པ་གཅེས་ཏེ༔ སྨིན་ནམ་མཁའ་དང་མིག་གི་དངས་མའི་མདངས་འཐབས་པ་ལས་
མཚམས་སུ་དབྱིངས་རྣམ་པར་དག་པའི་སྒྲོན་མ་ཞེས་བྱ་བ་མཐིང་ཁ་རུ་འཁྱིལ་བ་ཁྱབ་པ་ཆེ་བའི་འོད་ཡི་གེ་ན་
རོ་ལྟ་བུའམ་བར་སྣང་གི་འཇའ་ཚོན་ལྟ་བུ་འམ་མིག་ཡོར་འདྲ་བ་མིག་གི་གདངས་དང་ཤའི་གདངས་གཉིས་ཕྲད་
པ་ལ་བརྟེན་ནས་ཇེ་གསལ་ཇེ་གསལ་དུ་འཆར་ཏེ༔ རིག་པ་དེའི་ནང་དུ་བཅུག་ནས་ལྟ་བ་ནི་རྟེན་གཞལ་ཡས་ཁང་ལྟ་
བུ་ལ་རིག་པ་ནི་བརྟེན་པ་ལྷ་ལྟ་བུ་སྟེ་འགྱུ་བྱེད་བཅད་པ་ནི་འཛིན་པར་བྱེད་པའི་ལྕགས་ཀྱུ་ཞེས་བྱ་སྟེ་མཆོག་ཏུ་གཅེས་
པའོ༔ ཨི་ཏི༔ རབ་ཏུ་གསང་ངོ་༔ དེ་ལྟར་བསྟན་ནས༔ རིགས་ཀྱི་བུས་ཉམས་སུ་ལེན་པ་གོམས་པར་བྱེད་པའི་
ཐབས་ནི༔ རྟག་ཏུ་ཁྱིམ་མེད་རི་ཁྲོད་ཤིན་ཏུ་དབེན་པར་འགྲིམ༔ མཚན་དུས་རང་གི་གནས་ཁང་དུ༔ ཉིན་མོ་
བཞིན་དུ་ལྟ་ཞིང་བརྟག༔ ལས་དང་པོ་ལ་མཚན་མོ་དང་ཁྱིམ་དུ་མི་གསལ་ཏེ་ཉིན་པར་རི་ཁྲོད་གཅན་གཟན་བཞིན༔
འཇིགས་པ་མེད་པར་དེ་ལྟར་བྱེད་པའི་སྐྱེས་བུ་ནི༔ སངས་རྒྱས་ལོགས་ན་མེད་དེ་ཀུན་ཏུ་བཟང་པོ་དང་༔ རྡོ་རྗེ་

སེམས་དཔའ་ཞེས་བྱའོ༔ རིག་འདི་ལ་ལྟོས་དང་བྱས་པས་མཐོང་བ་བཞིན་པ་རྒན་མོ་མཛུབ་ཚུགས་སུ་བསྟན་པའི་
མན་ངག་མཆོག་ཏུ་ཟབ་པ་རྫོགས་སོ༔ རབ་ཏུ་གསང་ངོ་༔ རིག་པ་སྤཪ་འཛིན་ཞེས་བྱ་བ༔ དེ་ལྟར་གནད་ཤེས་
པར་དེ་དག་གི་གོམས་པའི་ཚད་རིག་པའི་སྲང་ལ་འདེབས་པ་ཞེས་བྱ་བྱས་ནས་རྟག་ཏུ་ལྟ་གོང་ལས་གོང་དུ་འཕེལ་བའི་
ཐབས་སོ་བའི་རྣལ་འབྱོར་པས་མིག་ན་བའམ་མི་བདེ་བ་སྙམ་བྱེད་ན༔ གན་བྱིང་རྒོད་སེལ་བའི་འོད་དུ་རྐྱལ་དུ་
ཉལ་ལ་མིག་ཕྱེ་བཙུམ་གང་མོས་སུ་བྱའོ༔ དེ་ཉིད་ལ་རྟག་ཏུ་ཉམས་སུ་བླངས་པས༔ དང་པོ་དབྱིངས་ཀྱི་ཆའི་
སྣང་བ་ནི༔ འོད་ལྔའི་རྣམ་པར་ལིང་ལིང་བ་ལྡེའི་རྣམ་པ་ཙམ་འཆར་བ་སྟེ༔ ཐིག་ལེའི་རྐྱང་མ་དང་ཉིས་སྦྲེལ་གྱི་རྣམ་
པ་དེ་དག་ཀྱང་སྲན་མའི་རྡོག་མ་ཙམ་དུ་འགྲོའོ༔ དེས་ཀྱང་དྲོད་རྟགས་མ་ཕེབས་པས་ད་རུང་ཉམས་སུ་ལེན་པ་
ལ་འགྲུས་པར་བྱའོ༔ དེའི་ཚེ་ལུས་ངག་གཞན་གྱི་བྱ་བ་ལ་མི་འཇུག་ཅིང་༔ འཇུག་སྙིང་མི་འདོད་རིག་སྣང་དང་འབྲལ་
མི་ཕོད་པ་དང་༔ སེམས་ཅན་ལ་སྙིང་རྗེ་ཆེན་པོ་རྒྱུད་ལ་སྐྱེ་བ་ཡང་འོང་ངོ་༔ ཐེག་པ་ཆེན་པོའི་དོན་ཁོང་དུ་ཆུད་པའི་
རྟགས་སོ་དེ་ལ་གོམས་པས་འོད་རང་གོང་དུ་འཕེལ་བའི་རྟགས་གི་ཐོ་ཕྱི་ཙམ་མམ་རང་གི་མདུན་ཙམ་ཁྱབ་པར་
འཆར༔ ཐིག་ལེ་ཡང་མེ་ལོང་ཙམ་དུ་ཤིན་ཏུ་གསལ་བ་འགྲོ༔ རིག་པ་ནི་བརྟན་པའི་ཚད་ཕུག་རོན་ཙམ་
འཕུར་བ་དུ་འགྱུར་རོ༔ དེའི་ཚེ་ཡོ་གིའི་ལུས་ངག་གི་རྟགས་འདོད་པས་འབྱུང་བ་མིན་རང་བཞིན་དུ་ཉམས་སུ་བླངས་པས་
འབྱུང་ངོ་ལུས་ཡང་ཞིང་འབུ་སྲིན་དང་ཤིག་ལ་སོགས་པའི་སྲོག་ཆགས་ལུས་ལ་མི་འབྱུང་བ་དང་༔ ལས་ལྟ་བའི་
གདེང་རྙེད་པའི་རྟགས་དགེ་སྡིག་གང་ལ་ཡང་འཇུག་སྙིང་མི་འདོད་པ་དང་༔ ལུས་རིག་པའི་དོན་ཤེས་པའི་རྟགས་
རང་བཞིན་གྱི་གཞོན་ཤ་ཆགས་ཤིང་ཏིང་ངེ་འཛིན་གནས་པའི་རྟགས་སྣུམ་བག་དང་ལྡན་པ་འོང་སྟེ༔ དེ་ཡང་
གོམས་པའི་ཚད་མེད་པས་རིག་པ་ཚད་ལ་མ་སྨིན་པས་ཉམས་ལེན་ལས་མི་འབྲལ་བར་བྱའོ༔ དེ་ནས་ཡང་དང་
ཡང་དུ་གོམས་པ་ལས༔ འོད་ཡུལ་ཐད་ཀའི་གྲུ་ཙམ་དུ་འགྱུར་ཞིང་༔ ཐིག་ལེ་ཡང་འཁར་ཕོར་འབྲིང་པོ་ཁ་
སྦུབས་པ་ཙམ༔ རིག་པ་ནི་བརྟན་པའི་ཚད་རི་དྭགས་ཤ་ར་ཎ་སྤང་རྩིབས་ལ་ཞུགས་པ་ཙམ་དུ་འགྱུར༔ དེའི་ཚེ་
ཡོ་གིའི་ལུས་རྒས་པའི་སྡུག་བསྔལ་ལས་གྲོལ་བའི་རྟགས་ལུས་ཀྱི་གཉེར་མ་མེད་ཅིང་ཟས་སྐོམ་དགོངས་པ་ལ་དབང་
བསྒྱུར་ནུས་པའི་རྟགས་ཡང་ཡིད་ལ་མི་འོང་བ་དང་༔ རང་རིག་པ་རང་གཟེར་ཐེབས་པའི་རྟགས་གི་སྣང་བ་དེ་ལ་འབྲལ་
མི་ཕོད་པ་དང་༔ བར་སྣང་རླུང་ལ་དབང་ཐོབ་པའི་རྟགས་ལ་འགྲོ་བ་སྙམ་འོང་སྟེ་རང་སྣང་ལ་བྱན་ཚུད་རྟགས་མི་དང་
ཕྲད་སྙིང་མི་འདོད་པ་དང་༔ འཁྲུལ་ཆོས་ཉིད་ཀྱི་བདེན་པ་ལ་གནས་པའི་རྟགས་པའི་གཏམ་ཅི་ཡང་མི་སྨྲ་ཞིང་རྟག་ཏུ་
ལྐུགས་པ་ལྟར་འགྲོ་སྟེ༔ དེ་ཉིད་དེ་ཡང་སྨིན་པའི་ཚད་མིན་པས་ལས་ཀྱང་གོམས་པར་བྱས་ཏེ་བལྟས་པས་གོམས་

པའི་ཚད་འོད་ཡུལ་ཁམས་ཙམ་དུ་འཆར༔ ཐིག་ལེ་རྣམས་ཡེ་ཤེས་ལྔ་དང་རིགས་ལྔ་སྐུ་ལྔ་སོགས་རང་ལ་གནས་པའི་
རྟགས་སུ་ལྔ་ལྔར་འགྱུར་ཏེ་རིག་པ་ཡང་བུང་བརྟན་པའི་ཚད་བ་མེ་ཏོག་ལ་འཁོར་བ་ཙམ་དུ་ལིང་ལིང་ཡིད་ཙམ་
པར་དམིགས་པ་གར་གཏད་དུ་འགྲོ་སྟེ༔ དེའི་ཚེ་རྣལ་འབྱོར་པ་ཡང་གཞན་དྲིང་མི་འཇོག་པའི་རྟགས་རང་ལ་རང་
རྒོད་བྲོ་བ་དང་༔ སྔཪ་སྣང་སྲིད་ཆོས་སྐུར་གྲོལ་བའི་རྟགས་མི་ཤེས་པའི་ཆོས་མང་པོ་རྒྱུད་ལ་འཆར་བས་ན་ཅི་
སྣང་སྲིད་གཞི་བཞེངས་ཀྱི་དགོངས་པ་ལ་གནས་པའི་རྟགས་སྨྲས་ཚད་ཆོས་ཀྱི་ཚིག་མིན་པ་ཅི་ཡང་མི་འོང་བ་དང་༔ རང་
སངས་རྒྱས་རང་སེམས་དབྱེར་མེད་དུ་རྟོགས་པའི་རྟགས་གི་བླ་མ་ལ་གདུང་བ་མཆོག་ཏུ་སྐྱེ་བ་དང་དགྲ་གནས་ལུགས་ཀྱི་
དོན་རྟོགས་པའི་རྟགས་གཉེན་གྱི་འཁྲུལ་པ་མི་འབྱུང་བའོ༔ དེས་ཀྱང་ཚད་དུ་ཕྱིན་ཏེ་གོམས་པར་ཉམས་སུ་བླངས་
པས་འོད་དེས་སྟོང་གསུམ་གར་བལྟས་ཁྱབ༔ ཐིག་ལེ་དེ་དག་རེ་རེའི་ནང་དུ་སྨིན་པས་སྐུ་རེ་རེ་འཆར༔ རིག་
པའི་ལུ་གུ་རྒྱུད་ཀྱི་བར་བར་དུ་ཡང་སྐུ་ཕྲ་མོ་རེ་རེ་འབྱུང་༔ རིག་པ་གཏད་པ་ལས་གཞན་དུ་མི་འགྲོ་བར་འགུལ་བ་
དང་འཕྲིགས་པ་མེད་པར་གར་གཏད་པར་ཙེན་ནེ་སྡོད་པ་བརྟན་པ་མཐར་ཕྱིན་པ་སྟེ༔ དཔེར་ན་དེ་ལྟར་བརྟེན་ཙ་ན་
ཉིན་མོ་དང་མཚན་མོ་གསལ་འགྲིབ་མེད་དེ་ལྕེ་སྤྱང་གི་མིག་ལ་ཉིན་མོ་མཐོང་མཚན་མོ་མི་མཐོང་བྱ་བ་མེད་པ་བཞིན་
དུ༔ ཡོ་གི་དེ་ལ་ཡང་ཉིན་འོད་དང་སྐུ་དེ་དག་ལ་མོ་གསལ་རྒྱུ་དང་མཚན་མོ་མི་གསལ་བའི་རྒྱུ་མེད་པར་འགྱུར་རོ༔
རིག་པ་དེ་ནི་གཞི་མི་འགྱུར་བའི་གནད་ཀས་ཐོག་མ་ནས་ཆེར་སོང་བ་ཡང་མེད༔ ཆུང་དུ་སོང་བ་ཡང་མེད་པས་ན་
གང་བ་མེད་ཅིང་བྲི་བ་མེད་པ་ཞེས་བྱའོ༔ དེའི་ཚེ་ཡོ་གི་དེ་ལ་ཡང་འབྱུང་བའི་ས་ཆུ་མེ་རླུང་གི་དགྲས་མི་ཚུགས་ཏེ༔
མེས་ཤེས་རབ་ཀྱིས་རྟགས་མི་འཚིག༔ ཆུས་སྙིང་རྗེའི་རྟགས་མི་འབྱིང་༔ རླུང་ཡེ་ཤེས་ཀྱི་རླུང་ཚད་ལ་ཕེབས་རྟགས་གིས་
མི་ཁྱེར་བ་སྟེ༔ ས་ཐེག་པ་སྣ་ཚོགས་ཐུགས་སུ་ཆུད་པའི་རྟགས་ལ་ཐོགས་པ་མེད་པར་འཛུལ་བ་དང་༔ ནམ་ཐམས་
ཅད་སྟོང་ཉིད་དུ་གྲོལ་བ་དང་མཁའ་ལ་འཕུར་བྱ་བཞིན་བ་དང་༔ ངག་རིག་པ་གཉིས་འཛིན་ལས་གྲོལ་བའི་རྟགས་གི་
ཚིག་ཐམས་ཅད་རྩོལ་འགྲུས་སུ་འོང་བ་དང་༔ རང་འདུག་ཚུལ་སྟེང་ན་གནས་པའི་རྟགས་གིས་ཅི་སྨྲས་བརྗེད་ངས་
པ་དང་༔ ཕ་རོལ་སྣང་བ་ཐད་ཀར་ཆོད་པའི་རྟགས་གྱིས་སྨྲས་པ་ལ་གཟུང་མེད་པ་དང་༔ དྲན་པ་ཡིད་ཀྱི་འགྱུ་བ་ཆོད་
པའི་རྟགས་ཐམས་ཅད་ཝལ་པོ་རྗེས་མེད་དུ་འགྲོ་བ་དང་༔ ཉི་མ་དང་ཟླ་བའི་འོད་དང་སྐུ་ལས་མི་གཡོ་བར་སྣང་བ་
ཡང་མེད་པ་དང་༔ འགྲོ་འཁྲུལ་སྣང་དག་པས་བ་དང་འདུག་པ་ངོ་མི་ཤེས་པ་དང་༔ མདོར་ན་འཁྲུལ་པའི་སྣང་བ་
ཐམས་ཅད་ནུབ་སྟེ་དེ་ནི་སྣང་བ་དང་རིག་པ་ལ་འབྱོངས་པའི་ཚད་དོ༔ དེ་ལྟར་གནས་པས་རིག་པ་འཁོར་བར་མི་
ལྡོག་ཆོས་སྐུའི་སྣང་བ་དང་འབྲལ་མི་སྲིད་དོ༔ དེའི་ངང་ལ་སྣང་བ་དེ་དག་ཀྱང་རང་ཡལ་དུ་འགྲོ་སྟེ་འདི་འོད་དང་ཁ་

དོག་ལས་འདས་ནས་ལྟར་ཡིན་ནོ་བའི་དངོས་པོ་མ་གྲུབ་པ་ནི་ཆོས་སྣང་མི་སྣང་ལས་འདས་པ་སྐུ་རང་དག་གི་
དགོངས་པ་ཆོས་ཐམས་ཅད་ཟད་སར་ཐུག་པ་ཞེས་བྱའོ༔ རང་རིག་པའི་ངོ་བོ་ནི་ཐོག་མ་ལས་གང་དུ་ཡང་མ་
སོང་༔ ཆེ་བ་ཆུང་བ་དང་བཟང་འབྲི་བ་དང་བསྣོན་པ་དང་བ་དང་ངན་པའི་རྣམ་པར་རྟོག་པ་ཅི་ཡང་མི་མངའ་བར་
འཁྲུལ་གྲོལ་ལས་འདས་པ་བཞུགས་པའོ༔ དེའི་ཚེ་གཞན་གང་དུ་ཡང་མ་གྲུབ་སྟེ་གཞིའི་ཐུགས་རྗེའི་ཆ་ལས་རང་
ངོ་གསལ་བ་ཙམ་དུ་གནས་པའོ༔ རྣལ་འབྱོར་ཤུགས་ཀྱི་ཐུགས་རྗེ་མ་འགགས་པས་པ་ཡང་མངོན་པར་ཤེས་པ་སྣ་
ཚོགས་འཆར་ཏེ་སེམས་སེམས་བྱུང་ཟད་པས་བསམ་པ་རྣམས་རང་ཡལ་དུ་འགྲོ་བ་དག་འོང་ངོ་༔ ཕུང་པོའི་ཟག་པ་
གང་ཡང་ཕྱིར་མི་ལྡོག་པར་སངས་རྒྱས་པར་བྱེད་པའོ༔ གལ་ཏེ་རིགས་ཀྱི་བུས་དེའི་གོང་གི་སྔོན་དུ་འགྲོ་བ་རྫོགས་
ནས་ངང་ལ་མ་རིག་པའི་ཡེ་ཤེས་སྨིན་པར་ཚེའི་བར་ཆད་དུ་སོང་ན་བར་དོ་དང་པོ་ལ་འཚང་རྒྱ་བ་ལ་ཐེ་ཚོམ་
ཡོད་རེ་ཀན་ནོ༔ དེ་ལྟར་ཚིག་དེ་དག་ཡང་ལས་ཅན་ཅིག་ལ་སྟོན་ན་ཚིག་གསུམ་པོ་འདིས་བྱ་བ་ཡིན་ནོ༔ ཀྱེ་མ་
གདམས་པའི་ཡུལ་ལ་བོད་པ་རིགས་ཀྱི་བུ་ལུས་གནད་སེང་གེ་ལྟར་གྱིས་ལ༔ མིག་རྩའི་གནད་དང་རིག་པ་འི་
གནད་རང་གི་སྨིན་མཚམས་ཀྱི་ནམ་མཁའ་ལ་མ་འགྱུར་བར་ལྟོས་དང་༔ རིག་པ་དངོས་རྡོ་རྗེ་ལུ་གུ་རྒྱུད་ཁྲ་ཁྱུག་
ཁྱུག་པ་འདི་ལ་ལྟོས་དང་༔ སྣང་བ་འོད་དུ་ཤར་བ་འབྲས་བུའི་གནད་ཀས་འདི་སྐུ་གསུམ་གྱི་སྣང་བ་ཡིན་པས་དེ་
རིང་ཕྱིན་ཆད་རྡོ་རྗེ་སེམས་དཔའ་དང་ཁྱོད་ལ་ཁྱད་པར་རྡུལ་ཙམ་ཡང་མེད་དོ༔ ཞེས་བསྟན་པའི་ཚིག་གསུམ་མོ༔
དེ་བསྡུ་ནཿ༔ ཀྱི་འདུག་སྟངས་ལུས་འདི་ལྟར་གྱིས༔ ཡུལ་ནམ་མཁའ་སྤྲིན་བྲལ་ལ༔ རིག་པ་རྡོ་རྗེ་ལུ་གུ་རྒྱུད་ཁྱུག་
ཁྱུག་པ་འདི་ལྟོས་བྱས་པས་སངས་རྒྱས་དངོས་ཡིན་ནོ༔ ཨི་ཏི༔ འདི་ནི་གང་ཟག་འཇིག་རྟེན་བློ་ཅན་གྱི་དྲུང་ངམ་
རྣ་ཐེག་དམན་རྣམས་ལ་ལམ་དུ་ཚིག་གི་ཟུར་ཙམ་ཡང་སྨྲ་བར་མི་བྱའོ༔ གལ་ཏེ་སྨྲས་ན་ཁ་ནས་ཁྲག་སྐྱུག༔ མིག་
ཐང་ལ་བྲུལ༔ ཚེའི་འདུ་བྱེད་བྱས་ནས་རྡོ་རྗེ་དམྱལ་བར་བསྐལ་པ་བརྒྱ་ཡི་བར་དུ་མི་ཐར་བར་ཤོག་ཅིག༔ ཅེས་
དགའ་རབ་རྡོ་རྗེ་ཉིད་རྡོ་རྗེ་འཆང་དངོས་ཡིན་པ་དེ་ཉིད་ཀྱིས་གདམས་པའོ༔ ལས་མི་འདའ་བར་བྱ་དེ་བས་ན་ཡི་གེ་
འདི་འབྱུང་བའི་དགྲས་མི་འཇིགས་པའི་སར་བྲག་གི་ཐེམ་པར་སྦས་ཏེ་བཞག་ལ་སྐབས་སུ་དེར་ཕྱིན་ལ་ཐེ་ཚོམ་སེལ་
བའི་ཕྱིར་བལྟའོ་གོ༔ མིན་ཏེ་ཡོ་གིའི་ལུས་ལ་བཅངས་གླེགས་བམ་ཆུང་ངུ་བྱས་ཏེ་ལ་ནམ་འཆི་ཁའི་ཚེ་གཏེར་དུ་
སྦས་ཏེ་མཁའ་འགྲོ་དང་སྡེ་བརྒྱད་ལ་གཏད་ལ་བཞག་གོ༔ གང་རུང་རུང་དུ་ཚགས་བྱ་ཞིང་གཟུང་དུ་མི་རུང་སྟེ་
མཁའ་འགྲོ་མས་དབང་བྱས་པའོ༔ རིག་པ་སྤར་ཟིན་གྱི་མན་ངག་སྙིང་པོ་བསྡུས་པའི་སྒྲོན་མ་ཞེས་བྱ་རྫོགས་སོ༔
ཨི་ཏི༔ རྡོ་རྗེའི་མཁའ་འགྲོ་མ་ཁྲོ་གདོང་ཞེས་བྱ་བར་གཏད་ནས་ཡོད་པས་ཁྱོད་ཀྱིས་ཟུང་ཞིག༔ ལྷ་རྗེ་ལྕེ་བཙུན་

གྱི་ཞལ་ནས༔ བསྟན་པའི་སྙིང་པོ་འདི་ནི་ང་འདས་པའི་འོག་ཏུ་ཕྱི་མའི་ཚེ་ས་ལ་གནས་པའི་བྱང་ཆུབ་སེམས་
དཔའ་ཞིག་གིས་རྙེད་ནས༔ སློབ་མ་གདོང་སྔོ་སངས་སུ་འདུག་པ་མིག་ཟླུམ་པོ་ཞིག་གིས་རྙེད་པའི་ཚེ་ཤ་སྣ་ཚོགས་ཀྱིས་བརྒྱན་
པའི་གཏོར་མ་རེ་གཏང་ངོ་དེའི་འོག་ཏུ་ལག་ན་རྡོ་རྗེ་སྤྲུལ་པ་ཞིག་གིས་དར་བར་བྱེད་དོ༔ གསུངས་སོ༔ སཱ་མཱ་ཡཱ༔
དམ་ཚིག་ཆེན་པོ་འཇིག་རྟེན་ཅེར་བཞག་ཉིད་ལ་ཕྱག་འཚལ་ལོ༔ གསང་བའི་མན་ངག་ཡེ་ཤེས་ངེས་པའི་ལུང་༔
ཀུན་གྱི་ཡུལ་མིན་ལས་ཅན་འགའ་ཡི་བཅུད༔ སྒྲ་ཚིག་ཚད་མས་འདི་ཉིད་གཏན་དབབ་ཕྱིར༔ ཤེས་ངེས་པ་སྐྱེད་
འཇུག་གསལ་རང་གི་ལྟ་བ་ལ་ཡིད་ཆེས་པར་བྱ་བའི་ཕྱིར་རིག་པའི་རྒྱབ་བརྟེན་འདི༔ ཡིད་ཆེས་པའི་ལམ་འདི་
རང་གི་དོན་གསལ་བའི་དོན་ཕྱེད་དུ༔ རྟགས་སུ་བཀོད་པའི་ཡི་གེ་འདི་བལྟས་པ་ཙམ་གྱིས་ཤེས་པ་ལྟོས་ཤིག༔ རིག་
པ་ཐོགས་པ་མེད་པར་བསྟན་པ༔ ཐོག་ལྟ་བུའི་མན་ངག་གིས་སྣང་བ་ལ་དབྱིངས་ལ་ཡིད་ཆེས་པར་བསྟན་པ་
དང་༔ རིག་པ་འགྱུར་བ་མེད་པའི་དོནཿ༔ གཟེར་མིག་དང་རིག་པ་མ་བྲལ་བ་ལྟ་བུའི་མན་ངག་གིས་རིག་པའི་
འཆར་སྒོ་ལ་ཡིད་ཆེས་པར་བསྟན་པ་དང་༔ རིག་པ་མཁའ་ལ་ལྡིང་བ་ནི༔ སྐར་མདའ་ལྟ་བུའི་མན་ངག་གིས་
བརྟེན་པ་ལ་ཡིད་ཆེས་པར་བསྟན་པ་དང༔ རིག་པ་ཕྱིར་མི་ལྡོག་པ་ནི༔ གྱད་ཆོས་ཟད་པའི་ཐབས་ཀྱི་མདའ་ལྟ་
བུའི་མན་ངག་གིས་རིག་པ་རང་གི་ངོ་བོ་ལ་ཡིད་ཆེས་པར་བསྟན་ངོ་བོ་རང་དག་ཏུ་སོང་བར་པའོ༔ ཨེ་མ་ནུ༔ སྐྱེ་བ་
མེད་པའི་ཆོས་ཉིད་དབ དེའི་ཕྱིར་ན་དབྱིངས་རིག་ལ་གཏད་པའི་འབེན་བཅའ་བའི་མན་ངག༔
བརྡེག་པའི་དམིགས་རང་གི་སྨིན་མཚམས་སུ་བཙལ་བ་དང་༔ འཕེལ་བའི་ས་བོན་སྒོམས་པར་བྱ་བ་གདབ་
པ་དང་༔ རྒྱ་མཐར་ཕྱིན་པའི་ཚད་ཆེ་བའི་ནམ་མཁའ་སྤར་གྱིས་གཟུང་བའོ༔ རིག་པའི་རྒྱབ་བརྟེན་བཅུད་རྣམས་
བསྡུས་པའི་སྙིང་པོ་ཞེས་བྱ་བ་རྫོགས་སོ༔ ལས་ཅན་ཅིག་དང་འཕྲད་པར་ཤོགཿ ༈ སརྦ་ཨཱ་ཆོས་ཐམས་ཅད་
ཀྱི་འདོད་པ་བསྡུས་པའི་སྒྲོན་མ་ཡིན་པ་ཡཱ༔ རིག་པ་སྣང་བ་དང་སྣང་བ་མ་ཡིན་པ་ཐམས་ཅད་འདུས་ལ་ཕྱག་འཚལ་ལོ༔
མ་རིག་པ་དེ་ཡིན་ན་རིག་པ་ལ་སོགས་པའི་ཉོན་མོངས་གང་ཡིན་པ་ཞེས་ཐ་སྙད་ཐ་དད་དུ་བསྟན་པ་དེ་རྣམས་
གཏན་ལ་འབེབས་ན་འདི་ལྟར་ཡིན་ཏེ་རིག་པ་མངོན་སུམ་གྱི་དོན་མ་རྟོགས་ཤིང་༔ རིག་པའི་ངོ་བོ་དེ་ལ་སྒྲིབ་པ་
མེད་པ་ལ་ཐེག་པ་གཞན་མན་ངག་མེད་པ་དག་ཡིན་པ་ལ་མིན་བྱས་མིན་པ་ཡིན་པར་བརྟགས་པའི་གི་མན་ངག་གིས་
བསྒྲིབས་པ་རང་གིས་རང་ངོ་ལ་སྒྲིབ་པ་མ་རིག་པའོ༔ མངོན་རིག་པ་སུམ་རང་དུ་མ་མཐོང་བར་དེ་ལ་ཞེས་
འདི་འདྲ་བ་འདོད་པའི་ཐབས་རྣམས་ཡོད་དོ་སྙམ་པ་འདོད་ཆགས་སོ༔ དེའི་དོན་རྒྱུད་ཀྱི་ཚིག་ཏུ་བཀོད་པ་ཡོད་
ཀྱང་གཞུང་ལོག་པར་བཀྲལ་ནས་ལོག་པར་སྟོན་པ་ནི་ཞེ་སྡང་ངོ་༔ དེའི་དོན་རང་ལ་ཡེ་ནས་རང་ཆས་སུ་ཡོད་

ངོ་མ་ཤེས་པར་པ་དེ་གཞན་གྱི་མན་ངག་དང་གྲུབ་མཐའ་ལ་ལྟོས་པ་རྣམས་ནི་གཏི་མུག་གོ༔ དེའི་དོན་རང་རིམ་གྱི་
ས་ལ་མ་ལྟོས་པར་ལ་ཅིག་ཅར་དུ་མཐོང་དུ་ཡོད་པ་ལ་ཡུན་རིང་པོ་བསྐལ་པ་དུ་མར་འབྲས་བུ་ཐོབ་པར་འདོད་པ་
ཕྲག་དོག་ཡིན་ནོ༔ དེའི་དོན་ཚིག་ལུས་དང་ཡུལ་དང་རིག་པ་སྟེ་གསུམ་དུ་འདུས་པ་ལ་ཚིག་མང་པོར་སྟོན་པ་ནི་
གཏན་ཚིགས་ཀྱིས་གཏན་ལ་མི་ཕེབས་པས་ང་རྒྱལ་ཞེས་བྱའོ༔ དེ་དག་རྣམས་ཐེག་པ་འོག་མའི་རྗེས་སུ་འབྲངས་པས་ནི་
ཉོན་མོངས་པའི་རྣམ་པ་དུ་མ་ནས་བསྡུས་ཏེ་བསྟན་པའོ༔ དེའི་ཕྱིར་ན་གྲུབ་པའི་མཐའ་མང་པོ་བཟུང་བས་མགོ་
འཁོར༔ ཚིག་གསུམ་དུ་འདུས་པ་གཅེས་དོན་མེད་པར་ཚིག་མང་པོ་བཤད་པ་འཆལ་པ་ཡིན༔ འདི་ལ་ལྟོས་དང་བྱ་བ་
གཅེས་གནད་མེད་པར་ཡུན་རིང་པོར་བསྒོམ་པ་ཡིད་དགའ་ཡིན༔ གནད་གཟིར་བ་གཅེས་ངོ་བོ་མ་མཐོང་བར་ལྟ་བ་
འདི་རང་ཡིན་སྙམ་དུ་ལ་མཐོང་བ་ཡིད་དཔྱོད་ཡིན་ནོ༔ འགལ་བ་བསྡུས་སྒྲོན་མ་རྫོགས་སོ༔ ཨཻ༔ ན
༈ ཕྲ་བ་དན༔ རྒྱ༔ པྲ་ཝ་ངན་སྤྲོས་པ་གཅོད་པའི་འཁོར་ལོ་ཁྱི་ཕྱ རྙོག་བྲལ་བདེ་བ་ཆེ་ལ་ཕྱག་འཚལ་ལོ༔ ཕྱི་པ་
མུ་སྟེགས་རྟགས་ཆད་དུ་འདོད་པ་དང་ཉན་ཐོས་ལ་སོགས་རྡུལ་ཕྲན་ཆ་མེད་དང་སྟོང་པ་ཉི་ཚེ་འདོད་པ་དང་༔ གསང་
སྔགས་ཕྱི་ནང་ཪིམ་དགུའི་རྟེན་གཞལ་ཡས་བརྟེན་པ་ལྷ་སྔགས་འདོད་པ་དང་༔ འདི་ཉིད་ཐིག་ལེ་ཕྱི་སྐོར་ནང་སྐོར་
ཕྱོགས་འགའ་འདི་དག་ཐམས་ཅད་ལ༔ གྲོལ་བ་འདོད་ཀྱང་རིག་པ་མངོན་སུམ་མ་མཐོང་བས་མི་གྲོལ་བའི་ཕྱིར་ན་
ཁྱད་པར་ཅུང་ཟད་ཙམ་ཡང་ཡོད་མ་ཡིན༔ དེ་ཅིའི་ཕྱིར་ཞེ་ན༔ མུ་སྟེགས་པ་རྣམས་ཀྱིས་རིག་པའི་དོན་ལ་རེག་
པ་མེད༔ ཐེག་པ་རིམ་པ་དགུ་ལ་སོགས་པ་འདི་ཡི་མན་ངག་གི་ཕྱོགས་འགས་ཀྱང་རིག་པ་ཉིད་ལ་རྡུལ་ཙམ་
ཡང་རང་ངོ་མཐོང་བ་ལ་མ་རེག་པས་སོ༔ དཔེར་ན་གསེར་གྱི་སྒྲོག་གིས་བཅིངས་པ་དང་༔ ཐག་པའི་སྒྲོག་གིས་
བཅིངས་པ་གཉིས་འཆིང་བའི་སྒོ་ནས་ཁྱད་པར་རྡུལ་ཙམ་ཡང་མེད་དོ༔ དེའི་ཕྱིར་ན་ཐེག་པ་སྤྱི་ཡི་གཞུང་འདི་
དག་གཞུང་དུ་བཀོད་པ་ལ་དགོས་པ་མེད་དམ་ཞེ་ན༔ ཕྱིའི་སྒྲོ་འདོགས་གཅོད་ཙམ་ལ་དགོངས་པ་ཡིན་ཏེ༔ དེ་
དག་དཔེར་ན་གསེར་གཏན་ལ་འབེབས་པ་ལ་གསེར་མ་ཡིན་པ་ཐམས་ཅད་ཚིག་གིས་གཏན་ལ་དབབ་ནས་
གསེར་དུ་བསྒྲུབ་པ་ལྟ་བུ་སྟེ༔ ཚིག་མཐའ་ཡས་པས་དོན་ཆོད་པ་མ་ཡིན་ནོ༔ འདི་ནི་དཔེར་ན་གསེར་རང་དུ་
གཏན་ལ་ཕབ་ཟིན་ཟིན་པ་དེའི་སྒྲོ་འདོགས་ཆོད་པ་ལྟ་བུའོ༔ དེའི་ཕྱིར་ན་འདོད་པ་གསེར་འདོད་པ་ལ་གཞན་
དག་གསེར་མ་ཡིན་དུ་སྒྲོ་འདོགས་ས་དང་རྡོ་དང་ར་གལ་སོགས་བཤར་ནས་སྣོད་གསེར གཅོད་ལ་འདི་ནི་གསེར་གྱི་སྒྲོ་
འདོགས་གཅོད་པའོ༔ ཨེ་མ་ཧོ༔ རིགས་ཀྱི་བུ་ཉོན་ཅིག༔ གཞན་ཕྱི་ནང་གི་ཐེག་པ་དག་གི་ལྟ་བ་ནི་ཡིད་དཔྱོད་
ཚིག་ཕྱིར་འབྲངས་པས་ཡིད་ལྟ་ཞེས་བྱའོ༔ དེ་ཅིའི་ཕྱིར་ཞེ་ན༔ རིག་པ་འདི་ཉིད་མིག་ལ་མངོན་སུམ་དུ་འོད་

གསལ་བའི་ངོ་བོ་མ་མཐོང་ཞིང་བལྟར་མེད་པས་ཡིད་འདི་ཁོ་ན་ཡིན་པར་འདུག་སྙམ་པ་ནི་ཡིད་དཔྱོད་དོ༔ དེ་
དག་གི་སྒོམ་པ་ནི་ཞེ་འདོད་ཅེས་བྱའོ༔ དེ་ཅིའི་ཕྱིར་ཞེ་ན༔ རིག་པའི་སྣང་བ་གོང་ནས་གོང་དུ་འཕེལ་བ་ནི་མ་
མཐོང་༔ སེམས་གནས་མི་རྟོག་པ་བག་ཙམ་པ་གཅིག་ལ་ཆགས་ནས་བདེ་བར་འདུག་སྙམ་པ་ཡིན་ཏེ༔ སེམས་
གནས་པ་ལ་བདེ་མི་དགོས༔ སེམས་བཅོས་ཞིང་སྒོམ་དུ་མེད་པར་ཐམས་ཅད་དུ་ཡོད་པ་སེམས་རྒྱུན་དུ་ཆགས་པ་ཡིན་
གྱི་དེ་དག་གི་སྤྱོད་པ་ནི་ཅ་ཅོ་ཞེས་བྱའོ༔ དེ་ཅིའི་ཕྱིར་ཞེ་ན༔ དེ་དག་སྣང་སྟོང་གཉིས་སུ་མེད་པར་ནི་མ་ཤེས༔
འདི་ལྟར་བྱས་ན་ཤེས་པ་ལ་ཕན་པར་འདུག་བདེ་བ་བག་ཙམ་འདུག་སྙམ་པ་ཙམ་མོ༔ དེ་དག་གི་འབྲས་བུ་
ལ་ལ་མི་ཚེ་བསྒྲང་ལ་ལ་བསྐལ་པ་འདྲེན་ཏེ་ནི་དུས་ཅན་ཞེས་བྱའོ༔ དེ་ཅིའི་ཕྱིར་ན༔ འདི་ཉིད་སྐུ་གསུམ་རང་ཟད་དུ་
ནི་ཆོས་ཐམས་ཅད་ཟད་པའི་དབྱིངས་སུ་མ་ཤེས༔ དུས་འདི་ཙམ་ན་ཐོབ་ནས་འོང་སྙམ་པ་དང་བཅས་པའོ༔ དེའི་
ཕྱིར་ན་དེ་དག་རྣམས་ཀྱིས་སངས་རྒྱས་པ་ལ་རྡུལ་བརྒྱར་བཤགས་པའི་ཆ་ཙམ་ཡང་མ་རེག་གོ༔ དེའི་ཕྱིར་ན༔
སྟོང་པར་འདོད་ན་ནམ་མཁའ་ཡིན་ནམཿ༔ ནམ་མཁའ་ལས་སྟོང་པ་ལྷག་པ་ནི་གང་དུ་ཡང་བཙལ་དུ་མི་རྙེད༔
གསལ་བ་འདོད་ན་ཉི་ཟླ་ཡིན་ནམ༔ ཉི་ཟླ་ལས་ལྷག་པའི་གསལ་བ་ནི་གང་ནས་ཀྱང་མི་རྙེད༔ ཤེས་པར་འདོད་
ན་ཐ་མལ་འདི་ཉིད་དམ༔ འདི་མིན་པའི་ཤེས་པ་ལ་སོགས་པ་ནི་གང་ན་ཡང་མེད༔ དྲན་མེད་འདོད་ན་བེམས་
པོའམ༔ བེམས་པོ་ལས་དྲན་མེད་ལོགས་པ་གང་ནས་ཀྱང་མི་རྙེད་དོ༔ དེའི་ཕྱིར་ན་སངས་རྒྱས་ཀྱིས་འདི་ཡིན་
བྱ་བར་གཏན་ལ་མ་ཕེབས་ཤིང་མ་མཐོང་༔ ལྟ་བ་བྱ་བ་འདི་ལ་ཟེར་བྱ་བ་ཡང་གཏན་ལ་མ་ཕེབས་ཤིང་བསྟན་
དུ་མེད༔ དེ་བཞིན་དུ་སྒོམ་པ་འདི་ལ་ཟེར་ཡང་མེད༔ སྤྱོད་པ་འདི་ཡིན་ཡང་མེད༔ རིག་པ་རིག་པ་ཟེར་ཡང་འདི་
ཡིན་ནི་མེད་དོ་ཡིད་དཔྱོད་ལས་མེད༔ ལས་དགེ་སྡིག་མེད་ཟེར་ཡང་གནད་ཀ་འདི་ཡིན་བྱ་བ་ནི་མེད༔ ཁ་ཚིག་
ཙམ་དུ་ཟེར་བའི་ཕྱིར༔ འདི་དག་ལ་བསྐལ་བ་སྟོང་དུ་བསྐོམ་པ་དང་བསྒྲུབ་པ་བྱས་ཀྱང་སངས་རྒྱས་ཐོབ་རེ་ཀན༔
གལ་ཏེ་འབྲས་བུ་ཐོབ་པའི་ལས་ཅན་འགའ་བྱུང་ན་འདི་ཉིད་ཀྱི་དོན་རང་གྲོལ་དུ་བྱུང་བ་ཡིན་ནོ༔ དེ་ཡང་མི་
སྲིད་དོ༔ གང་དག་སངས་རྒྱ་བ་རྣམས་ནི་ཐ་མལ་འདིའི་སྒོ་རྙེད་ནས་འཚང་རྒྱ་བ་མ་གཏོགས་པ་གཞན་དུ་ནི་མ་
ཡིན་ནོ༔ གཞན་འདོད་བསྡུས་པའི་གཅུད་ཕུར་ཞེས་བྱ་བ་རྫོགས་སོ༔ཧྲཱིཿ རྒྱ་རྒྱ་རྒྱ༔ སྔགས་ཀྱི་རྒྱལ་མོས་
སྲུངས་ཤིག༔ གཏད་པ་ཡིན༔ ཅེས་གཏེར་ནས་གཏེར་དུ་བཙས་པའོ༔ ལས་ཅན་ཅིག་དང་ཕྲད་པར་ཤོག༔ ས་
མཱ་པ་ཐཱ༔ སྟོང་པ་ཡེ་ཤེས་ཀྱི་དམ་ཚིག་ཐིག་ལེ་ཆིག་རྫོགས་ཉིད་ཆོས་ཐམས་ཅད་གཉིས་སུ་མེད་པའི་ཡེ་ཤེས་ལ་ཕྱག་
འཚལ་ལོ༔ ཀྱེ་མ༔ རིགས་ཀྱི་བུ་ཉོན་ཅིག༔ སྐལ་པ་དང་ལྡན་པ་ངོ་བོ་རང་རིག་པའོ་ཞེས་བྱ་བ་ནི་རྡོ་རྗེ་ལུ་གུ་རྒྱུད་

མིག་ནས་འཆར་བ་རང་གི་རིག་པའོ༔ འདི་རིག་པ་ཞེས་བྱ་བ་དེ་རང་གང་རང་གི་མངོན་སུམ་དུ་གཏན་ལ་དབབ་ན་
ལགས༔ རིག་པ་ནི་ཤེས་པའི་སྒྲིབ་པ་དང་བཅས་པ་སྟེ་རིག་གེ་སེང་ངེ་པའོ༔ བ་སིང་བག་དང་བཅས་དེ་རང་གང་
ལགས༔ དོན་ནི་ནམ་མཁའ་ལ་བསྟན་པའི་རིག་པ་རྡོ་རྗེ་ལུ་གུ་རྒྱུད་འཁྲུལ་པ་མེད་པའི་ཤེས་པ་དེ་ཧྲིག་ཧྲིག་དུ་འདུག་
ཀྱང་༔ གཟུང་བ་ཡུལ་གྱི་ཆ་དང་འཛིན་ཤེས་པས་རྟག་ཏུ་ཆ་མེད་དེ་སྣང་བ་རང་སྣང་༔ ཤར་སྣང་བ་བ་རང་
ཤར༔ གནས་གཞི་ལ་པ་རང་གནས༔ མཐོང་ཤེས་རབ་ཀྱི་མིག་གིས་བ་རང་མཐོང་༔ གྲོལ་གཞན་ལ་མ་ལྟོས་པར་
བ་རང་གྲོལ་དུ་གྲོལ་བ་ཡིན་ནོ༔ འགྱུ་བས་སྒྲིན་པ༔ ཕྲ་ཤེས་པ་རང་འོད་ཞིང་སྣང་བས་རིག་པའོ༔ རིག་ཅིང་
གསལ་བས་རིག་པའོ༔ དེ་ཡང་མཚན་ཉིད་འཛིན་པའི་རིག་པ་དང་། གཞི་འཛིན་པའི་རིག་པ་དང་༔ གཞི་
གནས་ཀྱི་རིག་པ་དང་༔ ལྷག་མཐོང་གི་རིག་པ་དང་༔ ཐོད་རྒལ་གྱི་རིག་པ་སྟེ་ལྔའོ༔ མཚན་ཉིད་འཛིན་པ་ནི་༔
ཆོས་སྤྱི་དང་རང་གི་མིང་ཙམ་དུ་བཏགས་པའི་རིག་པ་ཞེས་བྱ་བ་དེ་ལ་བྱ་སྟེ༔ དེ་རང་ནི་ཤེས་པ་མི་རྟོག་པར་
གསལ་བ་ཙམ་ཡིན་ཏེ་ཤེས་པ་དུ་མས་སྦགས་པའོ༔ གཞི་ཉམས་སུ་ལེན་པ་ཙམ་གྱི་དུས་འཛིན་པ་ནི༔ རང་གི་
ལུས་ལ་གནས་པའི་དུས་ན་ཤེས་པ་ཐམས་ཅད་བསྐྱེད་ཅིང་རང་གསལ་ཙམ་དུ་གནས་པ་སྟེ༔ འོད་དང་ཐིག་ལེའི་ཚེ་
མ་སྨིན་པའི་རིག་པ་ཞེས་བྱའོ༔ གཞི་གནས་ཀྱི་རིག་པ་ནི༔ ངོ་བོ་ཐོག་མའི་ཀ་དག་གི་གནས་ལུགས་ཏེ་ངོ་བོ་ཀ་
དག་གི་ཡེ་ཤེས་རང་བཞིན་ལྷུན་གྲུབ་ཀྱི་ཡེ་ཤེས་ཐུགས་རྗེ་ཀུན་ཁྱབ་ཀྱི་ཡེ་ཤེས་གསུམ་ལྡན་དུ་ཡོད་སྟེ་ཆ་ཡིས་མ་གོས་པའི་
རིག་པ་ཐམས་ཅད་མཁྱེན་པའི་ཡེ་ཤེས་ཀྱི་ངོ་བོར་བཞུགས་པ་སྟེ༔ ཡེ་ཤེས་དེ་ཡང་ཐུགས་རྗེའི་ཆ་ཙམ་དུ་ཕྲ་བའི་
ཡེ་ཤེས་སུ་གནས་སོ༔ ཡེ་ཤེས་དེ་མེད་ན་སྟོང་པ་ལས་མི་གྲོལ༔ ནམ་མཁའ་དང་ཁྱད་མེད་ཡང་ན་བེམས་པོ་ལས་
མི་གྲོལ་བས་ན་ཕྲ་བར་གནས༔ རིག་པའི་ཡེ་ཤེས་སུ་ཁ་དོག་དང་དབྱིབས་སུ་ཡོད་ན་སྤྲུལ་པའི་སྐུ་དངོས་སུ་ཁྱད་
མེད་དོ༔ ལྷག་མཐོང་གི་རིག་པ་ནི་༔ གདམས་པ་བསྟན་པའི་དུས་གདམས་པའི་ཚེ་སྣང་བ་དེ་ཡིན་པས་རང་དག་
ཐིག་ལེའི་སྙིང་པོ་ཅན་ཞེས་བྱ་སྟེ༔ སྣང་བ་མི་འདྲ་བ་དུ་མ་སྟོན་པས་སྐྱེ་བ་མེད་ལས་ཐམས་ཅད་སྐྱེས་པ་སྟེ༔ ཆོ་
འཕྲུལ་ཆེན་པོ་ཅིར་ཡང་སྟོན་ཅེས་བྱའོ༔ ཐོད་རྒལ་གྱི་རིག་པ་ནི༔ ཉམས་སུ་བླངས་པས་སྣང་བ་ཚད་དུ་ཕྱིན་ཏེ༔
གང་གི་ངོ་བོར་ཡང་མ་གྲུབ་པས་ཚིག་ལས་འདས་ཏེ་ཆོས་བོར་བ་ཞེས་བྱ༔ ཉམས་ཐམས་ཅད་སྟོང་བས་ཆོས་ཟད་པ་ཞེས་བྱ༔
བླ་མའི་གདམས་པ་རང་ཡང་མེད་ཅིང་ཟད་པས་ཆོས་ལས་འདས་པ་ཞེས་བྱ༔ ཆོས་ལས་གྲོལ་བ་ཞེས་བྱ་སྟེ༔ སྐྱེད་ཙམ་
ཉིད་ན་སྐྱེ་བ་མེད་ཅེས་བྱའོ༔ རིག་པ་དེ་ཐ་དད་ལགས་སམ༔ ཐ་དད་མ་ཡིན་ཏེ་ངོ་བོ་གཅིག་ལས་གང་དུ་ཡང་
འགྱུར་བ་མེད་དོ༔ དེའི་གནད་ཀ་ནི༔ རིག་པ་དེ་ཐོག་མར་ཉམས་སུ་བླངས་པ་ནས་ཐ་མ་ཟད་སར་སྐྱོལ་བ་ཚུན་

ཆོད་ལ་ངོ་བོ་དེ་ཆེར་སོང་བ་མེད༔ ཆུང་དུ་སོང་བ་མེད༔ མང་དུ་སོང་བ་མེད༔ ཉུང་དུ་སོང་བ་མེད་པས་སོ༔
དེའི་ཕྱིར་ན༔ ངོ་བོ་ལ་འཕེལ་བ་མེད་ཅིང་འགྲིབ་པ་མེད༔ འགྲོ་བ་མེད་ཅིང་འོང་གང་ནས་ཀྱང་བ་མེད༔ བྲི་བ་
མེད་ཅིང་གང་བ་མེད༔ ཅེས་པའི་དོན་ཏེ༔ དེ་དང་པོ་གང་ནས་ཀྱང་མ་འོངས༔ ཐ་མ་གང་དུ་ཡང་མི་འགྲོ་བར་
འདི་སྐུ་གསུམ་རང་ཆས་སུ་གནས་པ་ཉིད་རང་ཡིན་པས་སོ༔ འོ་ན་འགྲོ་འོང་གིས་བསྟན་པའི་ཚད་དེ་མེད་ན་ཉམས་
སུ་བླངས་ཡང་མི་དགོས༔ མཐོང་བ་ཙམ་གྱིས་ཆོག་པར་འགྱུར་བས་ཉམས་སུ་བླངས་པས་བརྟན་པའི་ཚད་
འཛིན་པ་ནི༔ འགྲོ་འོང་ཉིད་ན་འགྲོ་འོང་མེད༔ ཅེས་བྱའོ༔ དེའི་ཕྱིར་རང་གི་རིག་པ་འདི༔ ཕྲ་བའི་ངོས་ནས་
བལྟས་ན་ཟབ་མོ་ཞེས་བྱ༔ ཐིག་ལེ་དང་འོད་དང་སྐུའི་ངོས་ནས་བལྟས་ན་སྣང་བ་ཞེས་ཀྱང་བྱ༔ འགྱུ་ཞིང་
བྲིངས་པའི་ངོས་ནས་བལྟས་ན་ཤེས་རབ་ཅེས་ཀྱང་བྱ༔ སྣང་བ་སྣ་ཚོགས་ཤར་བའི་ངོས་ནས་བལྟས་ན་ཡངས་
པ་ཡང་ཡིན༔ བྲིངས་ཆགས་པའི་ངོས་ནས་བལྟས་ན་ཐུགས་རྗེ་ཡང་ཡིན༔ གཏད་ཅིང་བལྟར་ཡོད་པའི་ངོས་
ནས་བལྟས་ན་དངོས་པོ་ཡང་ཡིན༔ ཉམས་སུ་ལོངས་ཚད་ཟད་སར་ཕྱིན་པའི་ངོས་ནས་བལྟས་ན་སྟོང་པ་ཡང་
ཡིན་ནོ༔ ངོ་བོ་གཅིག་ལས་འཕེལ་འགྲིབ་མེད་པའི་ངོས་ནས་བལྟས་ན་ཉག་གཅིག༔ སྣང་བའི་ཆ་གོང་ནས་གོང་
དུ་འཕེལ་བའི་ངོས་ནས་བལྟས་ན་དུ་མ་ཡིན༔ སྣང་བ་བརྗོད་ཀྱིས་མི་ལངས་པར་ཤར་བས་ཀུན་ཏུ་མཐའ་ཡས་
པ་ཡང་ཡིན༔ དོན་རིག་པ་གཅིག་ལས་མེད་པའི་ངོས་ནས་བལྟས་ན་འདུས་པ་ཡང་ཡིན༔ རང་བཞིན་མེད་པའི་
ཁ་དོག་གི་ངོས་ནས་བལྟས་སྣང་ཡུལ་ཙམ་ལས་ཞེན་ཡུལ་དུ་མེད་པས་ན་གསལ་བ་ཡང་ཡིན་ནོ༔ དེ་ལྟར་སྣ་ཚོགས་
སུ་འདུག་པའི་སྣང་བ་ཐམས་ཅད་དེའི་རིག་པའི་ངོ་བོ་ལས་མ་འདས་པའོ༔ དེའི་ཕྱིར་ན་ཁ་ཅིག་ཚིག་གིས་ཕྱིར་
འབྲང་སྟེ་དོན་མ་མཐོང་བས་ཚིག་གི་ཡིན་ཚུལ་ལ་ལྟོས་པའོ༔ རང་རིག་པ་གཏན་ལ་ཕབ་པ༔ རིག་པ་བསྡུས་
པའི་སྒྲོན་མ་རྫོགས་སོ༔ ཨཻ༔ ༈ སརྦ་དྷི་ཏྱ་ཨཱ༔ ཆོས་ཐམས་ཅད་སྟོང་པ་ཆེན་པོའི་གླིང་དུ་མྱ་ངན་ལས་འདས་པ་སྐུ་གསུམ་ཡེ་
རྫོགས་ཆེ་ལ་ཕྱག་འཚལ་ལོ༔ ཨེ་མ་ཧོ༔ རིགས་སྐལ་བ་དང་ལྡན་པས་ཀྱི་བུ་ཉོན་ཅིག༔ སྐུ་གསུམ་ཞེས་པ་ནི་
རིག་ལོགས་ན་མེད་དེ་པ་ཉིད་དོ༔ དེ་ཡང་རིང་བ་རྒྱུད་ཀྱི་ངོས་ནས་བལྟས་ན་ཕྲ་བར་འདུག་སྟེ༔ དེའི་ཕྱིར་ན་
ཟབ་པ་ཆོས་ཀྱི་སྐུ་ཞེས་བྱ་བ་ཡིན་ཏེ་གཞན་ན་ཡོད་པ་ནི་མ་ཡིན་ནོ༔ བར་གྱི་ངོས་ནས་བལྟས་ལུ་གུ་རྒྱུད་ཀྱི་ཚིག་
ན་ཐིག་ལེར་འདུག་པས་གསལ་བ་ལོངས་སྤྱོད་རྫོགས་པའི་སྐུ་ཡིན་པས་གཞན་ནས་ཡོད་པ་ནི་མ་ཡིན་ནོ༔
མཛད་སྤྱོད་ཀྱི་ངོས་ནས་བལྟས་ན་འགྲོ་ཞིང་གཟུང་བར་དཀའ་ལ༔ ས་གཅིག་ཏུ་ཡུན་ཐུང་བར་འདུག་པས་
ཐུགས་རྗེ་སྤྲུལ་པའི་སྐུ་ཡིན་ཏེ་གཞན་ནས་འོངས་པ་ནི་མ་ཡིན་ནོ༔ བར་གྱི་འབྲེལ་ཐག་གི་ངོས་ནས་བལྟས་

ཐིག་ལེ་རེ་ལ་སྐུ་རེ་རེ་འཆར་བ་ན་ལུ་གུ་རྒྱུད་དུ་འདུག་པ་སྐུ་གསུམ་འདུ་འབྲལ་མེད་པ་ཞེས་བྱ་བ་ཡིན་པས་རིག་པ་
སྐུ་གསུམ་རང་ཆས་ཞེས་བྱའོ༔ རིག་པ་ཡེ་རེ་པ་གནས་པའི་ཚེ་ན་སྐུ་གསུམ་གཞི་བཞག་གི་དགོངས་པ་ཞེས་བྱ༔
འགྲོ་འོང་ལྟར་སྣང་བ་རིག་པ་བཞེངས་པའི་ཚེ་ན་སྐུ་གསུམ་གཞི་བཞེངས་ཀྱི་དགོངས་པ་ཞེས་བྱ༔ རིག་ཉམས་ལེན་
ཚད་དུ་ཕྱིན་པ་པ་གྲོལ་བའི་ཚེ་ན་སྐུ་གསུམ་ཡོངས་གྲོལ་གྱི་དགོངས་པ་ཞེས་བྱ༔ རིག་པ་དག་པའི་ཚེ་ཟད་པའི་ས་
ལ་ཕྱིན་པས་ན་སྐུ་གསུམ་ཀ་དག་གི་དགོངས་པ་ཞེས་བྱའོ༔ རིག་པ་སྐུ་གསུམ་དུ་གཏན་ལ་དབབ་པ་སྐུ་གསུམ་
བསྡུས་པའི་སྒྲོན་མ་རྫོགས་སོ༔ ཨི་ཏིཿ ༈ སརྦ་པ་པཾ༔ ལྟ་སྒོམ་སྤྱོད་པ་ཐམས་ཅད་རིག་པ་རང་གི་ངོ་བོར་
བསྟན་རྡོ་རྗེ་རིག་པ་སྟོང་པ་ཡེ་ཤེས་རང་བཞིན་རྫོགས་ལ་ཕྱག་འཚལ་ལོ༔ ཀྱེ་མ་རིགས་ཀྱི་བུ་ཉོན་ཅིག༔ ལྟ་བ་
དང་སྒོམ་པ་སྤྱོད་པ་བྱ་བ་གཞན་ན་མེད་དེ་ནི་རང་གི་རིག་པའོ༔ རིག་པའི་ཡེ་ཤེས་མིག་གིས་བལྟར་ཡོད་པས་
ལྟ་བ་ཞེས་བྱའོ༔ དེའི་ཕྱིར་ན་གཞན་གྱི་ལྟ་ཆོས་སྤྱི་ཡི་བ་ནི་ལྟ་བ་མིན་ཞིང་གཏན་ལ་མ་ཕེབས་པའོ༔ དེའི་དོན་
ནམ་མཁའི་ངང་དུ་མ་ཡེངས་པར་ཉམས་སུ་བླངས་པས་སྣང་བའི་ཉམས་གོང་འོད་ཀྱི་སྣང་བ་དང་ཐིག་ལེ་སོགས་
ནས་གོང་དུ་ཇེ་ཆེར་འཕེལ་བས་ན་སྒོམ་པ་ཞེས་བྱའོ༔ དེའི་ཕྱིར་ན་གཞན་ཐེག་པ་འོག་མའི་གྱི་སྒོམ་པ་ནི་རིག་པ་
དངོས་ལ་གོམས་སུ་མེད་པས་ན༔ སྒོམ་པ་མ་ཡིན་ཞིང་གཏན་ལ་མ་ཕེབས་པའོ༔ སྤྱོད་པ་ཞེས་བྱ་བ་ནི༔ སྣང་བ་
དེ་ཉིད་ལ་རྒྱུན་དུ་སྤྱོད་པས་ན་སྤྱོད་ཞེས་བྱའོ༔ དེའི་ཕྱིར་གཞན་གྱི་སྤྱོད་པ་ནི་ངོ་བོ་མ་མཐོང་ཞིང་རིག་པ་དང་མ་
འབྲེལ་བས་ན་སྤྱོད་པ་གཏན་ལ་མ་ཕེབས་པར་བསྟན་པའོ༔ དེ་ལྟར་རིག་པ་ཉིད་ལ་བལྟར་ཡོད་ལྟ་བ་པ་དང་༔
ཉམས་སུ་བླང་དུ་ཡོད་སྒོམ་པ་པ་དེ་ཉིད་ལ་སྤྱོད་དུ་ཡོད་པའི་ཕྱིར་སྤྱོད་པ་སྟེ་ལྟ་སྒོམ་སྤྱོད་པ་གསུམ་འདུ་
འབྲལ་མེད་པ་ཞེས་བྱའོ༔ དེའི་ཕྱི་ན་རིག་རང་ངོ་ལ་པ་གནས་པའི་ཚེ་ན་ལྟ་སྒོམ་སྤྱོད་པ་གཞི་བཞག་ཅེས་བྱའོ༔
རིག་སྣང་ངོར་ཤར་དུས་པ་བཞེངས་པའི་ཚེ་ན་ལྟ་སྒོམ་སྤྱོད་པ་གཞི་བཞེངས་ཞེས་བྱའོ༔ རིག་ཕྱི་ནང་གི་འཛིན་པ་
ལས་པ་གྲོལ་བའི་ཚེ་ན་ལྟ་སྒོམ་སྤྱོད་པ་ཡོངས་གྲོལ་ཞེས་བྱའོ༔ རིག་ཚད་དུ་ཕྱིན་པ་པ་དག་པའི་ཚེ་ན་ལྟ་སྒོམ་
སྤྱོད་པ་ཀ་དག་ཅེས་བྱའོ༔ རིག་པ་ལྟ་སྒོམ་སྤྱོད་པར་གཏན་ལ་ཕབ་པ༔ ལྟ་སྒོམ་སྤྱོད་པ་བསྡུས་པའི་སྒྲོན་མ་
རྫོགས་སོ༔ ཨི་ཏི༔ ༈ གྷ་རི་ཐིག་ལེ་ཉག་གཅིག་གི་དོན་བསྟན་པས་རིག་པ་ལ་ཡིད་ཆེས་པ་པ་ར་ཐཱ༔ ཐིག་ལེ་འདུས་
པའི་སྐུ་མི་འགྱུར་བ་དང་གདལ་བ་ཆེན་པོ་གཅིག་ཡིན་པ་ལ་ཕྱག་འཚལ་ལོ༔ ཀྱེ་མ་རིགས་ཀྱི་བུ་ཉོན་ཅིག༔ ཐིག་
ཆོས་སྐུ་ལེ་ལོངས་སྐུ་ཉག་སྤྲུལ་སྐུ་གཅིག་དབྱེར་མེད་ཡིན་ཅེས་བྱ་བ་ནི་རང་གི་རིག་པ་རྡོ་རྗེ་ལུ་གུ་རྒྱུད་ཀྱི་སྐུ་
ཡིན་པས་དེའི་དོན་ཉམས་སུ་ལེན་པ་ལ་མ་ཡེངས་པར་གནས་པར་བྱའོ༔ རིག་པའི་ངོ་བོ་དེ་ལྟ་བ་ཆོས་སྐུ་དང་

འབྲེལ་མིག་གི་གདངས་གཉིས་དང་མི་འགྱུར་བར་གནས་པས་ཐིག་ཅེས་བྱ་བ་ཡིན་ནོ༔ སྣང་བ་གོང་ནས་གོང་
དུ་འཕེལ་བའི་ཕྱོགས་ནས་ཉམས་སུ་ལོན་པའི་དུས་སུ་ལེ་ཞེས་བྱ་སྟེ་སྣང་བ་དུ་མ་གདལ་བའོ༔ ལོངས་སྐུ་དང་འགྲེལ་
བ་ཕྲ་ཞིང་རིང་བའི་ངོས་ནས་བལྟས་ན་ཉག་ཅེས་བྱ་སྟེ་ཟབ་པ་སྤྲུལ་སྐུ་དང་འགྲེལ་བས་སྣང་བ་ཐམས་ཅད་འདྲེན་
པར་བྱེད་པའོ༔ སྣང་བ་གང་དང་ཡང་མ་འདྲེས་པར་གནས་པའི་ཕྱོགས་ནས་བལྟས་དུ་མར་སྣང་ཡང་སྐུ་གསུམ་འདུ་
འབྲལ་མེད་པས་ན་གཅིག་ཅེས་བྱ་སྟེ་འབྱུང་བ་དུ་མའི་རྐྱེན་དང་བྲལ་བས་སྣང་བ་ཐམས་ཅད་གཅིག་ཏུ་བསྡུས་
པའོ༔ དེའི་ཕྱིར་ན་ཐིག་གི་དོན་རིག་པ་མི་འགྱུར་བའི་གདམས་ངག་གིས་རིག་མིག་གི་པ་ལམ་དུ་བཟུང་བ་
དང་༔ རིག་པ་ཁྱབ་ཆེ་བའི་ལེའི་དོན་མན་ངག་གིས་རིག་པ་དང་སྣང་བ་ངོ་སྤྲོད་དབྱིངས་དང་རིག་པ་པ་དང་རིག་
པ་ཟབ་པའི་ཉག་གི་དོན་མན་ངག་གིས་རིག་པ་གསང་བའི་དོན་འཛིན་མེད་དུ་བཞག་པ་ལ་མཁས་པར་བྱ་བ་དང་༔
རིག་པ་ཟླ་དང་བྲལ་ཉག་གི་དོན་བའི་མན་ངག་གིས་རིག་པ་ཡུལ་གཅིག་ལས་བསྡུས་དབྱིངས་རིག་ཚད་ལ་ཕེབས་
པ་པར་བསྟན་པའོ༔ རིག་པ་ཐིག་ལེ་ཉག་གཅིག་ཏུ་གཏན་ལ་ཕབ་པ་ཉག་གཅིག་བསྡུས་པའི་སྒྲོན་མ་རྫོགས་
ཧྲཱིཿ ༈ ཨཱི་པཱ་ཡཱ་རིག་པ་དགེ་སྡིག་ལས་འདས་པའི་དོན་ལ་ཡིད་ཆེས་ཤིང་རིག་པ་ཉིད་དུ་བསྟན་པའོ་ཀ་པ་ཐྱ་པཱ༔ གང་འབྱུང་
བ་དང་ཉོན་མོངས་པ་གིས་ཀྱང་མ་བསྒྲིབས་པ་རིག་པ་ཉིད་རྡོ་རྗེ་ལུ་གུ་རྒྱུད་ལ་ཕྱག་འཚལ་ལོ༔ ཁྱབ་ཆེན་
དབྱིངས་རིག་རླུང་གི་སྟོབས་ཀྱིས་བཟུང་བར་དཀའ་བའི་རིག་པ་ནི༔ རྣམ་དག་ཡུལ་རྐྱེན་བྲལ་བའི་ནམ་མཁའ་སྤྲིན་
བྲལ་ལ༔ རི་དྭགས་རྒྱ་ལ་ཚུད་པ་ཇི་བཞིན་དུ༔ དབྱིངས་ཀྱི་ནང་དུ་བཅོས་པ་མེད་པའི་མིག་གིས་བཏགས་མི་གཡོ་
བར་ཏེ་བཞག༔ སརྦ་བྷ་དྷུ་རིག་པ་ལ་ཟླ་བའི་ཡི་གེ་ཡེ༔ ཀྱེ་མ༔ ཞེས་སྐལ་ལྡན་ལ་འབོད་པ་རིགས་ཀྱི་བུ་ཉོན་ཅིག༔
ཅེས་གདམས་པ་རང་བཞིན་རྫོགས་པ་ཆེན་པོའི་ཐ་སྙད་ལས་དགེ་སྡིག་དང་བྲལ་ལོ་ཞེས་བྱ་བ་དེའི་གནད་བསྟན་པ་
ནི་རང་གི་རིག་པའི་དོན་མཐོང་བའི་རྣལ་འབྱོར་པ་འདི་ཡི་མན་ངག་ཡོད་པ་ཡིན་ནོ༔ རིག་པ་དེ་ཉིད་བླ་མའི་
མན་ངག་དང་འབྲེལ་བ་སྟེ༔ མ་བསྟན་ན་སྡེ་སྣོད་གསུམ་ལ་བློ་འབྱོངས་པའི་མཁས་པ་པཎ་ཌི་ཏས་ཀྱང་དོན་ལ་
རྡུལ་ཕྲ་རབ་ལ་འབུམ་དུ་བགོས་པའི་ཆ་ཙམ་ཡང་མ་རིག་སྟེ་ཡིད་དཔྱོད་ཙམ་ལས་མངོན་སུམ་དུ་མ་མཐོང་པས༔ དེའི་
ཕྱིར་ན་གསང་སྔགས་ཐབས་ལ་བརྟེན་པ་ཞེས་བྱའོ༔ བསྟན་ན་དབུལ་མོ་བ་གླང་རྫིས་ཀྱང་གནད་ལ་བརྟེན་པས་
ཆོས་ཉིད་མངོན་སུམ་དུ་མཐོང་བས༔ དེའི་ཕྱིར་ན་ལས་ལ་བཟང་ངན་མེད་པ་ཞེས་བྱ་སྟེ་བསག་སྦྱང་ལ་མ་ལྟོས་པ་
བའོ༔ ཉམས་སུ་མ་བླངས་ན་རྡོ་རྗེ་སེམས་དཔའ་ཡང་མི་གྲོལ་བས་སྟེ་ཚད་ལ་མི་ཕེབས་པས་དེའི་ཕྱིར་ན་མན་
ངག་གོམས་ཚད་ལ་ཐུག་པ་ཞེས་བྱ་རྟགས་ཚད་ལ་ཕེབས་པ་གལ་ཆེ་བའོ༔ ཉམས་སུ་བླངས་ན་མཚམས་མེད་པ་ལྔ་

ལ་སོགས་པ་བྱས་པ་ཞིག་ཀྱང་སྣང་བ་འདི་ཉིད་ལས་གྲོལ་བས༔ དེའི་ཕྱིར་ན་དགེ་སྡིག་གང་གིས་ཀྱང་རིག་པ་
རང་གི་ངོ་བོ་ལ་ཕན་གནོད་མ་བསྐྱལ་བ་ཞེས་བྱའོ༔ དེ་ལྟར་བསྟན་ན་མཚམས་མེད་པ་ལྔ་བྱས་པ་ཞིག་ཀྱང་མི་
གྲོལ་མི་སྲིད་པས་སྡིག་པས་དེ་ཉིད་ལ་གོས་པ་མེད་པར་བསྟན་པ་དང་༔ མ་བསྟན་ན་ཀུན་ཏུ་བཟང་པོ་ཡང་
གྲོལ་མི་སྲིད་པས་དགེ་བས་དེ་ཉིད་ལ་སྐྱོབ་པ་མེད་པར་བསྟན་པའོ༔ དེའི་ཕྱིར་མན་ངག་གི་གནད་ཀས་ན་རིག་
པ་མཐོང་བའི་ཤན་པ་ལྔ་བརྒྱ་དང་༔ རིག་པ་མཐོང་བའི་རྡོ་རྗེ་སེམས་དཔའ་ཡང་ཐ་སྙད་མཁས་ཀྱང་མན་ངག་
དང་བྲལ་བའི་སྐྱོན་གྱིས་ཁྱད་མེད་པར་བསྟན་པའོ༔ རིག་པ་རྡོ་རྗེ་ལུ་གུ་རྒྱུད་དེ་ལ་དགེ་བས་བསྒྲུབས་པས་སྣང་བ་
མ་གྲུབ་པའི་གནད་ཀ་ནི༔ ཐོག་མ་ཉམས་སུ་བླངས་པ་ནས་ཐ་མ་ཚད་ལ་ཕེབས་པ་ཚུན་ཆད་དུ་དང་པོ་ལས་
འཕེལ་འགྲིབ་མེད་ཅིང་ཆེ་ཆུང་མེད་པས་སོ༔ རིག་པ་རྡོ་རྗེ་ལུ་གུ་རྒྱུད་དེ་ལ་ནི་སྡིག་པས་གནོད་པ་བསྐྱལ་བའི་
རྟགས་འདི་ཡིན་བྱ་བ་ཡང་མ་གྲུབ༔ དེའི་གནད་ཀ་ནི་ཤན་པ་ཉ་བཤོར་བ་རྣམས་ལ་ཡང་བསྟན་ན་གྲོལ་བས་སོ༔
དེ་ཡང་བསྟན་ནས་ཉམས་སུ་བླངས་པའི་རང་བཞིན་གྱིས་བྱིན་རླབས་རྒྱུད་ལ་ཤར་བས་ཚེ་རྣམ་པར་རྟོག་པ་རྒྱུད་ལ་
ཡེ་འཆར་མི་སྲིད་པ་དང༌༔ ཉམས་གོང་ནས་གོང་དུ་འཕེལ་བའི་ཚེ་རིག་པ་ཉིད་དཀར་པོ་ཕྱོགས་ལ་དབང་བའི་གནད་
ཀས་དགེ་བའི་བསམ་པ་ལས་སྡིག་པའི་བསམ་པ་ཡེ་འཆར་མི་སྲིད་པ་དང་༔ ཚད་ལ་ཕེབས་པའི་ཚེ་སྣང་བ་ཅི་ཡི་
ངོ་བོར་མ་གྲུབ་པས་དགེ་སྡིག་གང་གིས་ཀྱང་བསམ་པ་ཡེ་མི་འཆར་བས་སོ༔ མཐོང་བའི་ཚེ་རྩོལ་སྒྲུབ་ཀྱི་དགེ་
བ་ལྟར་སྣང་བས་རིག་པའི་དོན་གྱི་ཉམས་ལེན་གཡེལ་བས་དགེ་བའི་བྱ་བ་ཅི་བྱས་ཀྱང་སྣང་བ་འཕེལ་བའི་གྲོགས་ལ་སྤུ་
ཙམ་ཞིག་ཀྱང་མི་ཕན་པས་དགེ་བ་བྱར་མེད་པར་བསྟན་པ་དང་༔ ཉམས་སུ་ལེན་པའི་ཚེ་བསད་བཅད་ཀྱི་ལས་
ཅི་བྱས་ཀྱང་དེའི་རྟོག་པ་རང་གྲོལ་བས་སྣང་བ་འགྲིབ་པའི་རྒྱུ་སྤུ་ཙམ་ཡང་མེད་པས་སྡིག་པ་བྱས་ཀྱང་མི་འགྲིབ་
པས་གཉིས་སུ་འཛིན་པ་ཐམས་ཅད་བསྒྲལ་བར་བསྟན་པ་དང་༔ ཚད་ལ་ཕེབས་པའི་ཚེ་རིག་པ་རང་ཡུལ་རྙེད་པས་
དགེ་སྡིག་གང་གི་ཡང་ངོ་བོར་མ་གྲུབ་པ་ལ་དགེ་སྡིག་ལས་འདས་པར་བསྟན་པའོ༔ དེའི་ཕྱིར་ན་བྱ་བྱེད་དུ་མོང་
བར་དགེ་བའི་རྒྱུན་ཐག་བཅད་ན་རིག་པ་རྡོ་རྗེ་ལུ་གུ་རྒྱུད་ཀྱི་སྐུ་དང་ཉེ་བར་བསྟན་པ་དང་༔ སེམས་ཅན་ཐམས་
ཅད་བསྒྲལ་ནས་སྣང་བ་གཉིས་རྟོག་གི་འཛིན་པ་དང་བྲལ་བས་དང་ཕྲད་པར་བསྟན་པ་དང་༔ དགེ་སྡིག་གང་
ཡང་མེད་ཆོས་ཟད་པའི་གནད་ཀས་ན་སྣང་བ་རང་སོ་ཡིན་པར་བསྟན་པའོ༔ རིག་པ་མཐོང་བའི་ཚེ་སངས་རྒྱས་དེ་
ཉིད་རང་ཡིན་པས་གཞན་ནས་འབྲས་བུ་ཐོབ་པར་འདོད་པའི་ཞེན་པ་སངས་རྒྱས་བྱ་བའི་མིང་ཡང་མེད་པས༔ སངས་
རྒྱས་སུ་མིང་འདོགས་པའི་སྟོན་པ་འཁྲུལ་པར་བསྟན་པ་དང་༔ རིག་པ་ཉམས་སུ་བླངས་པའི་ཚེ་ན་འཁོར་བ་ཡེ་

སངས་རྒྱས་པས་དམྱལ་བ་བྱ་བའི་མིང་ཡང་མེད་པས་དམྱལ་བར་འདོགས་པའི་སྟོན་པ་བདུད་ཀྱིས་ཁྱེར་བར་
བསྟན་པ་དང་༔ རིག་པ་ཚད་ལ་ཕེབས་པའི་ཚེ༔ སངས་རྒྱས་རང་ངོ་རྣམ་པར་དག་པའི་གནད་ཀས་དང་དམྱལ་བ་
མ་གྲུབ་པར་བསྟན་པའོ༔ དེའི་ཕྱིར་ན་སངས་རྒྱས་ཀུན་ཏུ་བཟང་པོ་དང་དམྱལ་བ་ཆོས་ཀྱི་རྒྱལ་པོ་གཉིས་ལ་
ཁྱད་པར་རྡུལ་ཙམ་ཡང་མེད་པར་བསྟན་པའོ༔ རིག་པ་མཐོང་བའི་ཚེ་གདམས་པ་བསྟན་པ་འཁྲུལ་བྱ་བ་མིང་
རང་གི་ངོ་བོ་ལ་ཡང་མེད་པར་བསྟན་པས་འཁྲུལ་གཞི་རྩད་ནས་གཅོད་པའི་གང་ཟག་བླུན་པོ་ཡིན་པར་བསྟན་པ་
དང་༔ རིག་པ་ཉམས་སུ་ལེན་པའི་ཚེ་ལུས་ངག་གི་བྱ་བ་དགེ་བ་བྱས་པ་ཐམས་ཅད་འཁྲུལ་པ་ཡིན་པར་བསྟན་
པས་དོན་མ་མཐོང་བའི་ངོ་སྤྲོད་མཁན་དཔེ་ལ་ཞེན་པ་སྒྲིབ་བཞིན་ཡིན་པར་བསྟན་པ་དང་༔ རིག་པ་ཚད་ལ་
ཕེབས་པ་ས་ཆོས་ཟད་པའི་འི་ཚེ་འཁྲུལ་མ་འཁྲུལ་གང་གི་ཡང་ངོ་བོར་མ་གྲུབ་པས་རིག་པ་འཁོར་འདས་ལས་
འདས་པ་ཞེས་བྱའོ༔ དེའི་ཕྱིར་ན་ལུང་ལ་འཁྲུལ་པ་མེད་པ་ཐམསཅད་ཚིག་གིས་བསྒྲིབས་པས་ལ་མན་ངག་ལ་
འཁྲུལ་པ་བྱུང་བ་ཞེས་བྱའོ༔ རིག་པའི་སྣང་བ་མཐོང་བའི་ཚེ་མི་རྟོག་པ་སྒོམ་པ་ལས་བྱུང་བ་མ་ཡིན་པར་མ་
རྟོགས་པས་སེམས་གནས་འབའ་ཞིག་རྒྱུད་ལ་བརྟེན་པའི་སྒོམ་ཆེན་ཚི་ཆད་པར་བསྟན་པ་དང་༔ རིག་པ་ཉམས་
སུ་ལེན་པའི་ཚེ་རྣམ་པར་རྟོག་པ་འབྱུང་མི་སྲིད་པས་རྣམ་རྟོག་ཉིད་ལས་ཡེ་ཤེས་སྐྱེ་བར་བསྟན་པ་དང་༔ རིག་པ་
ཚད་ལ་ཕེབས་པའི་ཚེ་རྟོག་པ་དང་མི་རྟོག་པ་གང་གི་ངོ་བོར་མ་གྲུབ་པས་རིག་པ་བསམ་ངོ་ལས་འདས་པ་ཞེས་
བྱའོ༔ དེའི་ཕྱིར་རྡོ་རྗེ་ལུ་གུ་རྒྱུད་ཚིག་ཐ་སྙད་ཀྱི་ཆོས་ཀྱིས་གཏན་ལ་མི་ཕེབས་པ་ཞེས་བྱའོ༔ ཨེ་མ་ཧོཿ༔ རིགས་
ཀྱི་བུ་ཉོན་ཅིག༔ རང་གི་རིག་པ་ཉིད་ལ་ནན་ལྟར་ལྟོས་དང་༔ རིག་པའི་ངོ་བོ་བརྟགས་ཀྱང་རང་བཞིན་མ་གྲུབ་པས་
ལ་དགེ་བའི་ཕྱོགས་འདུག་གམ༔ གྲངས་སུ་བཅད་པའི་དགེ་བ་ཡི་གེ་འབྲི་མཆོད་སོགས་བཅུའི་ངོ་བོར་འདུག་
གམ༔ བསག་པར་བྱ་བསོད་ནམས་དང་ཡེ་ཤེས་སུ་བཏགས་པའི་བའི་ཚོགས་གཉིས་འདུག་གམ༔ སྤྱད་པར་བྱ་བའི་
ལྟ་སྒོམ་སྤྱོད་པ་འདུག་གམ༔ ཐོབ་པར་བྱ་བའི་སྐུ་གསུམ་གྱི་འབྲས་བུ་འདུག་གམ༔ བསྐུར་བར་བྱ་བའི་དབང་
བྱ་ཕྱེད་མེད་པས་འདུག་གམ༔ བཟླས་པར་ཚིག་མེད་པས་བྱ་བའི་སྙིང་པོ་འདུག་གམ༔ བསྐྱེད་སྣང་བ་རང་ཆས་
ཡིན་པས་པར་བྱ་བའི་གཞལ་ཡས་ཁང་འདུག་གམ༔ སྐུ་རང་སྣང་ཡིན་པས་བསྒོམ་པར་བྱ་བའི་ལྷ་འདུག་གམ༔
ཐམས་ཅད་རང་ལ་ཤར་བས་མཆོད་ཅིང་བཤགས་པའི་བདག་པོ་འདུག་གམ༔ མིང་ཐམས་ཅད་དང་བྲལ་བས་སྡོམ་
པར་བྱ་བའི་དམ་ཚིག་འདུག་གམ༔ སྤྲོས་པ་ཐམས་ཅད་དང་བྲལ་བས་བཤད་ཅིང་བསྟན་པའི་ཆོས་ཉིད་འདུག་གམ༔
ཀྱེ་མ་རིགས་ཀྱི་བུ་དེ་དག་གི་ངོ་བོར་གང་ཡང་མི་འདུག་པས༔ དགེ་བ་བྱས་པས་རིག་པ་ལ་ཕན་པ་རྡུལ་ཆ་ཙམ་

མ༌བཏགས་༌པས༌རྟག་ཏུ་ལུས་ངག་གི་བྱ་བ་བཏང་ལ་དགེ་སྦྱོར་རྒྱུན་གཅད་པ་གནད་རིག་པའི་ངོ་བོ་གཟུང་བར་
དཀའ་ཡང་རྩ་དལ་བས་འགྲུབ་པའི་ཀའོ༔ ཨེ་མ་ཧོ༔ རང་གི་རིག་པ་ཉིད་ཀྱི་ངོ་བོ་ལ་ལྟོས་དང་༔ རིག་པ་
ཕྱོགས་དང་རིས་སུ་མེད་པས་ལ་དམྱལ་བ་ལ་སོགས་རིགས་དྲུག་གྲུབ་ནས་འདུག་གམ༔ ཚ་གྲང་ལ་སོགས་སྡུག་
བསྔལ་གྲུབ་ནས་འདུག་གམ༔ མ་རིག་པ་ལ་སོགས་འཁྲུལ་པ་གྲུབ་ནས་འདུག་གམ༔ གཏི་མུག་ལ་སོགས་ཉོན་
མོངས་གྲུབ་ནས་འདུག་གམ༔ ཕུང་པོ་ཁམས་དང་སྐྱེ་མཆེད་གྲུབ་ནས་འདུག་གམ༔ དབང་པོ་ཡུལ་དང་ཤེས་པ་
གྲུབ་ནས་འདུག་གམ༔ ལུས་ངག་སྡིག་དང་རྣམ་སྨིན་གྲུབ་ནས་འདུག་གམ༔ སྣང་བ་ཉིད་དང་མི་སྣང་གྲུབ་ནས་
འདུག་གམ༔ ཀྱེ་མ་རིགས་ཀྱི་བུ་དེ་དག་གང་གི་ངོ་བོར་ཡང་མ་གྲུབ་པས་རིག་པ་ཉིད་ལ་གང་གི་ངོ་བོར་ཡང་མ་
གྲུབ་པས་སྡིག་པའི་གནོད་པ་མི་སྐྱེལ་ཏེ་བསད་བཅད་ཀྱི་ལས་ཅི་བྱས་ཀྱང་རིག་པ་ལ་ལྟུང་བྱེད་ཀྱི་རྒྱུ་རྡུལ་ཙམ་
ཡང་མེད་པར་བསྟན་པའོ༔ ཨེ་མ་ཧོ༔ རིགས་ཀྱི་བུ༔ རིག་པ་མཐོང་བའི་དུས་ཉམས་སུ་ལེན་པའི་དུས་ཚད་ལ་ཕེབས་པའི་
དུས་ཏེ་དུས་གསུམ་གྱི་གནས་ལ་མཁས་པའི་སྐལ་ལྡན་ནི༔ བསྐལ་པ་སྟོང་གི་སངས་རྒྱས་པས་རྒན་པ་ཞེས་བྱའོ༔
དེ་ཅིའི་ཕྱིར་ཞེ་ན༔ རིག་པ་མཐོང་བའི་དུས་ན་ཡིད་ཆེས་པ་མཆོག་ལ་གནས་པས་ད་ལྟའི་སངས་རྒྱས་སྟོང་དང་
སྐལ་བ་མཉམ་པ་ཞེས་བྱའོ༔ རིག་པ་ཉམས་སུ་ལེན་པའི་དུས་ན་ངོ་ཤེས་པ་མཆོག་ལ་གནས་པས་སྣང་བ་མི་འདྲ་
བ་གོང་ནས་གོང་དུ་འཕེལ་བས་མ་འོངས་པའི་སངས་རྒྱས་སྟོང་དང་སྐལ་བ་མཉམ་པ་ཞེས་བྱའོ༔ སྣང་བ་ཚད་དུ་
ཕྱིན་པའི་ཚེ༔ ཐག་ཆོད་པ་མཆོག་ལ་གནས་པ་སྟེ་སྣང་བ་རང་དག་ཏུ་སོང་བས་འདས་པའི་སངས་རྒྱས་སྟོང་དང་
སྐལ་བ་མཉམ་པ་ཞེས་བྱའོ༔ དེའི་ཕྱིར་ན་རིག་པ་དགེ་སྡིག་འདི་ལྟར་ཞེས་གང་གི་ངོ་བོར་ཡང་མ་གྲུབ་ལ༔ གང་
གི་དགེ་སྡིག་སོགས་ངོ་བོར་ཡང་འབྱུང་བས་ཇི་ལྟར་བྱས་ཀྱང་མ་བཀག༔ མི་འགེགས༔ མ་འགགས་པས་
སངས་རྒྱས་སུམ་སྟོང་གི་ཞལ་མཐོང་ཞིང་དབང་བསྐུར་བ་ཞེས་བསྟན་པའོ༔ དེའི་ཕྱིར་དང་པོའི་གཞི་ཡིན་པས་ན་
སངས་རྒྱས་པས་ཀྱང་རིག་པ་རྡོ་རྗེ་ལུ་གུ་རྒྱུད་སྔར་བྱུང་བ་ཞེས་བསྟན་པའོ༔ རིགས་ཀྱི་བུ་རང་གི་རིག་པ་ལ་
འདུག་ཚུལ་གསུམ་གྱི་བདག་ཉིད་པ་ཞེས་བྱའོ༔ ཅིར་ཡང་མ་གྲུབ་པའི་ངོ་བོ་དང་སྣ་ཚོགས་འཆར་བའི་རང་
བཞིན་དང་༔ འཛད་པ་མེད་པའི་ཐུགས་རྗེའོ༔ དེ་ལྟར་ཅིར་ཡང་མ་གྲུབ་པའི་ངོ་བོ་ཀ་ནས་དག་པ་གཞི་ཆེ༔ སྣ་
ཚོགས་སྣང་བའི་རང་བཞིན་ལྷུན་གྱིས་གྲུབ་པ་ཁྱབ་ཆེ༔ འཛད་པ་མེད་པའི་ཐུགས་རྗེ་ཡུལ་ཡུལ་ཅན་དུ་མེད་པས་
འཕྲིན་ལས་འགྲུབ་ཆེ༔ དེ་ཅིའི་ཕྱིར་ཞེ་ན༔ གཞི་ཆེ་བས་དུས་ལ་འཕོ་འགྱུར་མེད་པ་དང་༔ ཁྱབ་ཆེ་བས་མཐའ་
དབུས་སུ་བསྡུས་པ་དང་༔ འགྲུབ་ཆེ་བས་བྱས་པ་ཆུད་མི་གསོན་པའོ༔ རིག་པ་དགེ་སྡིག་ལས་འདས་པར་

གཏན་ལ་ཕབ་པ༔ དགེ་སྡིག་བསྡུས་པའི་སྒྲོན་མ་རྫོགས་སོ༔ ལས་འཕྲོ་ཅན་དང་ཕྲད་པར་ཤོག༔ གསང་
སྔགས་ཀྱི་རྒྱལ་མོས་བཀའ་འདི་སྲུངས་ཤིག༔ སཱ་མཱ་ཡཱ༔ རྒྱ་རྒྱ་རྒྱ༔ རང་གཞན་གྱི་ཤེས་རྒྱུད་སྨིན་གྲོལ་དུ་གྱུར་
ཅིག༔ ༧རྒྱལ་བ་ཀུན་གྱི་གསང་ཆེན་མཛོད། །བླ་མེད་མཆོག་གི་ཐེག་པ་འདི། །ཇི་ལྟར་མཁའ་ལ་ཉི་
ཤར་བཞིན། །རྒྱལ་ཁམས་ཡོངས་ལ་དར་རྒྱས་ཤོག །དགེའོ། །དགེའོ། །དགེའོ།། །།

ཕྲ་ཡིག
༄༅༔ ༔རིན་པོ་ཆེ་རླུང་གི་པྲ་ཁྲིད་བཞུགས་སོ༔ ༔
༄༅༅༔ ༔རྒྱ་གར་སྐད་དུ༔ རཏྣ་བྷ་ཡུ་ཏི་ཡཱ་ཀཱ༔ བོད་སྐད་དུ༔ རིན་པོ་ཆེ་རླུང་གི་པྲ་ཁྲིད༔ དཔལ་མི་འགྱུར་བའི་
སྐུ་ལ་ཕྱག་འཚལ་ལོ༔ དད་དང་ལྡན་ཞིང་བརྩོན་འགྲུས་དང་ལྡན་པ༔ རྟག་ཏུ་ཐེག་པ་མཆོག་ལ་རབ་ཏུ་དད༔ མི་
འགྱུར་སྟོང་པའི་འབྲས་བུ་འདོད་པ་རྣམས༔ མཆོག་ཏུ་གསང་བའི་ཐབས་འདིར་སུ་འཇུག་པ༔ དེས་ནི་མཆོག་
དང་ཐུན་མོང་དངོས་གྲུབ་ཐོབ༔ སྟོང་པ་ཉིད་ལ་དབང་བསྒྱུར་ངེས་པ་ཐོབ༔ སྔགས་དང་ཕྱག་རྒྱ་རྣམས་ནི་མ་
བསྒྲུབས་འགྲུབ༔ དེས་ནི་འདི་ལ་རྟག་ཏུ་གོམས་པར་བྱ༔ གཅིག་དང་རིམ་གྱིས་འབྲས་བུ་བདེ་འདོད་པ༔ འདི་
ལྟར་ལུས་ངག་གཅུན་པ་མཆོག་ཡིན་ནོ༔ སརྦ་པ་པཾ༔ ཀྱེ་མ༔ རིགས་ཀྱི་བུ་དད་པ་མཆོག་དང་ལྡན་པ་རྣམས་
རིག་པ་མངོན་སུམ་གྱི་དོན་ལ་འཇུག་པའི་ཕྱིར༔ གསང་སྔགས་ཀྱི་ཐབས་འདི་ལྟ་བུ་ལ་བསླབ་པར་བྱའོ༔ དང་
པོ་ཐབས་སྣ་ཚོགས་ཀྱིས་བླ་མ་མཉེས་པར་བྱས་ལ་གསང་བའི་མན་ངག་རྣམས་ཚུལ་དང་མཐུན་པར་ཞུས་ཏེ༔
རང་གི་བློ་ལ་ལོངས་པར་བྱས་ལ༔ དེ་ལ་ཡང་ནས་ཡང་དུ་སྒྲོ་འདོགས་བཅད་དེ༔ དེ་ནས་ཆོད་པ་དང་༔ རང་
རྐྱེན་མ་ཡིན་པའི་ཡུལ་རབ་ཏུ་དབེན་ཞིང་ཉམས་དགའ་བར༔ གྲོགས་ལྟ་སྤྱོད་མཐུན་པ་དང་སྡེབས་ཏེ༔ འབྲས་
བུ་འདི་ལྟར་བསྒོམ་པར་བྱའོ༔ གནས་ཁང་ཡིད་དང་མཐུན་པར༔ ལུས་ཀྱི་གནད་སྟན་བདེ་བའི་སྟེང་དུ་རྐང་པ་
རྡོ་རྗེ་སྐྱིལ་མོ་ཀྲུང་དུ་བཅའ་བ་དང་༔ ལུས་དྲང་པོར་བསྲང་སྟེ༔ ལག་ལ་མཉམ་བཞག་གི་ཕྱག་རྒྱ་བྱ་བ་དང༔
མཇིང་པ་ཡིད་ཙམ་དགྱེ་བར་བྱ་བ་ནི་ལུས་ཀྱི་འདུག་སྟངས་སོ༔ དེ་ལྟར་ལུས་ལ་རླུང་གི་མན་ངག་བཞི་བསྒོམ་པ་
ནི་ཕྱིའི་ཐིག་ལེ་ལ་བསླབ་པ་ཞེས་བྱ་སྟེ༔ རྟག་ཏུ་རླུང་ལ་གོམས་ཤིང་འདྲིས་པས་ཐ་མལ་རླུང་ལ་དབང་བསྒྱུར་བ་
ནི། རླུང་ནི་གང་ན་གནས་པ་ནི༔ དེ་དང་དེ་ན་སྣང་བ་སྟེ༔ སྣང་བ་རྣམ་པ་གསུམ་དག་གི༔ རྣལ་འབྱོར་པ་ཡིས་ཡེ་
ཤེས་བསྒྲིམས༔ གལ་ཏེ་རླུང་ནི་ཟད་པ་ནི༔ སྣང་བ་ཉིད་ནི་ཟད་པར་གྱུར༔ ཅི་སྟེ་སྣང་བ་མ་ཟད་ན༔ གཟུགས་
ཅན་རྣམས་ནི་གྲོལ་མི་སྲིད༔ དེས་ན་རླུང་ལ་གོམས་པ་གཅེས༔ རླུང་ནི་ཟད་ཅིང་སྟོང་པའི་ཐབས༔ ཐབས་འདི་
ཉིད་ལ་གོམས་པར་བྱ༔ ཞེས་པས་རླུང་ལོག་ནས་ཡེ་ཤེས་སྐྱེ་བའི་མན་ངག་ནི༔ དེ་ཡང་འདི་ལྟར་ངོས་བཟུང་སྟེ་
བསྒོམ་པར་བྱའོ༔ རླུང་གི་དབྱིབས་ལ་བསླབ་པ་དང་༔ ཁ་དོག་ལ་བསླབ་པ་དང་༔ གྲངས་ལ་བསླབ་པ་དང་༔

འགྲོ་འོང་ལ་བསླབ་པ་དང་༔ རླུང་བུམ་པར་གཞུག་པའི་མན་ངག་ལ་བསླབ་པའོ༔ དབྱིབས་ལ་བསླབ་པ་ནི་
ལུས་གོང་ལྟར་བྱས་ལ༔ རང་གི་དཔྲལ་བའི་སྨིན་མའི་མཚམས་སུ༔ རླུང་སེམས་འདྲེས་པའི་ཐིག་ལེ་ཟླུམ་པོ་
ཤིན་ཏུ་གསལ་བ་ཞིག་ལ་ཤེས་པ་གཏད་དེ༔ མིག་ཀྱང་དེར་གཏད་ལ་བསྒོམ་སྟེ༔ དེ་རླུང་ཕར་ལ་སོང་བའི་ཚེ་
ཧྲིལ་ལི་ལི་བར་སྣང་ལ་སོང་བར་བསྒོམ་སྟེ༔ དེའི་ཚེ་ལུས་ཀྱང་ཕར་སོང་བར་བསྒོམ༔ ཤེས་པ་སྟོང་སང་སང་
བསྒོམ༔ ཚུར་སྡུད་པའི་ཚེ་ཧྲིལ་ལི་ལི་རང་གི་དཔྲལ་བའི་སྟེང་དུ་གྲང་སིང་སིང་འདུག་པར་བསྒོམ༔ དེའི་ཚེ་རྣལ་
འབྱོར་པ་གྲང་བ་ཆེ་ན་དེ་ཚ་སིང་སིང་བསྒོམ༔ ཚད་པའི་རོའི་ཚད་པ་ཆེ་ན་གྲང་བར་བསྒོམ༔ དེ་ལ་གནས་པའི་
ཚེ་ན་རང་གི་ལུས་སེམས་བདེ་སང་སང་པ་ལ་སྟོང་པའི་རྒྱས་བཏབ་ཅིང་བསྒོམ་མོ༔ དེ་ལྟ་བུ་ལ་ཡང་ནས་ཡང་དུ་
ཡུན་རིང་པོར་བསྒོམས་པས༔ ཕྱིའི་རྟགས་སུ་ལུས་ཡོད་པ་མི་ཚོར་བ་དང་༔ འབུ་སྲིན་ལ་སོགས་པའི་སྲོག་
ཆགས་མི་འབྱུང་བ་དང་། སྣང་བ་གཞན་ལ་ཡིད་མི་འཇུག་པའོ༔ ནང་གི་རྟགས་སུ་དེ་ཉིད་གྲང་བར་བསྒོམས་ན
ལུས་ཀྱི་ཚད་པ་ཞི་ནད་དང་བྲལ་བ་དང་༔ ཚ་བར་བསྒོམས་ན་གྲང་རླུང་དང་ཁྲག་དང་མཁྲིས་པའི་ནད་དང་༔
སྙིང་རླུང་ལ་སོགས་པ་འདོན་ནོ༔ གསང་བའི་རྟགས་ནི་དེ་ཉིད་བརྟན་པའི་ཚད་ཡིན་ཏེ༔ ཐིག་ལེ་ཕར་སོང་བའི་
དུས་སུ་ལུས་ཀྱང་བར་སྣང་ལ་ཕར་ཡེར་ཡེར་སོང་བར་མངོན་ཏེ་ལུས་དངོས་སུ་བར་སྣང་ལ་འཕག་པ་དག་ཀྱང་
འོང་ངེས་སོ༔ དེ་གནས་པའི་ཚེ་ཚ་བར་བསྒོམས་ན་ལུས་ཐམས་ཅད་ཚ་མེར་གྱིས་འགྲོ་བ་འོང་སྟེ༔ ལུས་ལ་གོས་
མི་དགོས་པ་འོང་ངེས་སོ༔ གྲང་བར་བསྒོམས་ན་ལུས་ཐམས་ཅད་གྲང་སིང་སིང་འོང་སྟེ༔ དངོས་སུ་འདར་ཡེངས་
པ་འོང་ངོ་༔ དེའི་ཚེ་རླུང་གར་གཏད་པའི་སར་མི་འཕྲོ་བར་སྡོད་པ་རྣམས་ནི་བརྟན་པའི་ཚད་ཡིན་ནོ༔
རབ་ཏུ་གསང་ངོ་༔ དེ་ལྟ་བུ་ལ་བློ་མ་ཚུད་ན་འདི་ལྟ་བུ་ལ་བསླབ་པར་བྱའོ༔ ཁ་དོག་ལ་བསླབ་པ་ནི༔ རང་གི་
ལུས་གོང་ལྟར་བྱས་པའི་མགྲིན་པའམ་ལྟེ་བར༔ རླུང་གི་རྡོ་རྗེ་ཁ་དོག་སྔོན་པོ་ནས་ཙམ་ཞིག་བསྒོམ་སྟེ༔ དེ་ལ་
ཤེས་པ་གཏད་ལ་རླུང་ཕར་སོང་བའི་ཚེ་དེ་ཡང་སྔོ་རྒྱང་རྒྱང་རིང་པོར་སོང་བར་བསྒོམ༔ ཚུར་ལུས་ཀྱི་ནང་ཐིམ་
ཐིམ་སོང་བར་བསྒོམ་སྟེ༔ དེའི་ཤེས་པ་བདེ་ཕྲིལ་ཕྲིལ་བ་ལ་རང་རྟག་ཏུ་བསྒོམ་པའོ༔ རྟགས་གོང་གི་རྟགས་ཀྱི་
སྟེང་དུ་བརྟན་པའི་ཚད་འདི་ལྟ་བུ་འབྱུང་ངོ་༔ ཕར་སོང་བའི་ཚེ་ཤེས་པ་ནམ་མཁའ་ལ་བྱ་སྒྲོ་རླུང་གིས་ཁྱེར་བ་
ལྟར་ཕྱོ་ཕྱོ་སང་སང་བ་སྙམ་བྱེད་པ་དང་༔ ཚུར་རྔུབ་པའི་ཚེ་བདག་གི་ལྟོའི་ནང་ན་རྡོ་རྗེ་དེ་ཡོད་པ་སྙམ་བྱེད་
པའམ་ལྟོ་བ་མི་བདེ་བ་འོང་སྟེ༔ བདག་ཉིད་ཀྱིས་དེའི་ཚེ་ཟས་ཀྱི་འདུ་ཤེས་ཆོད་ཅིང་ཟས་དང་བྲལ་བ་ཡང་ཞག་
དུ་མ་འོང་སྟེ༔ དེ་ལས་ཡུན་རིང་དུ་འགྲོ་བ་འོང་མི་སྲིད་དོ༔ དེ་ལྟར་བྱུང་ཙམ་ན་སྣང་བ་ཐམས་ཅད་སྟོང་པར་

བསྒོམ་མོ༔ རྒྱ་རྒྱ་རྒྱ༔ ལས་ཅན་ཅིག་དང་འཕྲད་པར་ཤོག༔ ཨི་ཏི༔ ཁ་དོག་ལ་བསླབ་པ་ཁ་ཅིག་ནི༔ འདི་ལྟར་
བསླབ་པར་བྱ་སྟེ༔ རྩའི་འཁོར་ལོ་དང་པོ་ལ་བརྟེན་པ་དང་༔ གཉིས་པ་དང་༔ གསུམ་པ་དང་༔ བཞི་པ་ལ་
བརྟེན་པ་སྟེ༔ རྩའི་ནང་ན་རང་བཞིན་གྱི་ཡི་གེ་གནས་ཏེ༔ དེ་དག་ནི་ཁ་དོག་ལ་བསླབ་པ་དང་༔ དེ་ཡང་ཨཱ་ལི་
ཀཱ་ལིའི་ཚོགས་ཀྱི་ཁ་དོག་རྩ་དང་མཐུན་པ་ལ་ཤེས་པ་གཏད་དེ་བསྒོམ་པ་དང་༔ ཀཱ་ལི་ལ་བསླབ་པ་དང་༔ ཨཱ་
ལི་ཀཱི་ལིའི་ཡན་ལག་རྣམས་ལ་དམིགས་པ་གཏད་དེ་བསྒོམ་པའོ༔ དེ་དག་གི་ཡི་གེ་དང་ཁ་དོག་ནི་རྩ་གནས་
རིན་པོ་ཆེའི་འཁོར་ལོར་ཤེས་པར་བྱའོ༔ ཡི་གེ་དེ་དག་ཀྱང་ཕར་འགྲོ་ཚུར་འོང་ལ་བསླབ་པ་དང་༔ མི་འགུལ་བ་
ལ་ཤེས་པ་གཏད་ལ་གཉིས་ཀྱིས་དེའི་མན་ངག་གོ༔ ཨི་ཏི༔ རླུང་གི་གྲངས་ལ་བསླབ་པ་ནི། སྐྱེས་བུ་ན་ཚོད་
དར་ལ་བབ་པ་ཞིག་ལ༔ ལུས་ལ་ནད་མེད་པ་ལུས་ངག་སོས་དལ་བ༔ རྒས་པ་རྣམས་ནི་སོས་དལ༔ གཞོན་པ་
རྣམས་རླུང་མྱུར་སྟེ་གྲངས་མང་དུ་རྒྱུ༔ དེའི་ཚད་ནི་རྒན་གཞོན་བར་དར་ལ་བབ་པ་ཞིག་ལ༔ ཉིན་ཞག་གཅིག་
ལ་རླུང་ཉི་ཁྲི་དང་དྲུག་བརྒྱ་རྒྱུ་སྟེ༔ དེ་ཉིད་ཀྱི་གྲངས་ལ་རྣལ་འབྱོར་པ་རྣམས་ཀྱིས་བསླབ་པར་བྱ་སྟེ༔ དེ་ཉིད་
བསྒོམ་པའི་ཚེ་ལུས་གནད་གོང་ལྟར་བཅོས་པའི་སྟེང་དུ༔ མཇིང་པ་ཕྱིར་མི་དགྱེ་བར་བྱ་སྟེ༔ མིག་བར་སྣང་ལ་
ཧར་པོར་གཏད༔ ཁ་ཡིད་ཙམ་གདངས་ཏེ༔ ཡིད་གཞན་དུ་མ་འགྱུར་བར་བྱ་སྟེ༔ རྣལ་འབྱོར་པས་ཕྲེང་བ་ལྟ་བུ་
ལ་ཕར་སོར་ཕྲེང་བ་གཅིག་བཞག༔ ཚུར་ལོག་གཅིག་བཞག་པས་ཉིན་ཞག་རླུང་གིས་གྲངས་བཟུང་སྟེ༔ ཤེས་
པ་དེ་ག་ལ་གཏད་པས༔ རྣམ་རྟོག་གཞན་དུ་མི་འཕྲོ་བའི་ཏིང་ངེ་འཛིན་སྐྱེ་སྟེ༔ དེ་ལ་ཡུན་རིང་དུ་བསྒོམས་པས་
རླུང་རྒྱུ་བའི་གྲངས་ཇེ་ཉུང་ཇེ་ཉུང་འགྲོ་སྟེ༔ དེ་ནས་ཉིན་ཞག་གཅིག་ལ་ཁྲི་ཚོ་གཅིག་ལས་གཞན་རྒྱུ་བའི་འགྲོ་
འོང་ཆད་པའི་ཚེ་ལུས་ཀྱང་ཤིན་ཏུ་ཡང་བ་ཞིག་འོང་སྟེ༔ དེའི་དུས་སུ་ཕར་སོང་བ་ལ་ཡང་རིང་བར་གཏང་༔
ཚུར་རྔུབ་པ་ཡང་རང་གི་ལྟོ་བ་མེར་མེར་གཏང་བས༔ ཉིན་མཚན་གང་རུང་རེ་ལ་རླུང་གི་རྒྱུ་བ་ཕྱེད་དང་བཅུ་
གཉིས་བཅུ་གཉིས་ཆད་དོ༔ དེ་ལྟར་ཡང་ནས་ཡང་དུ་བསྒོམས་པས༔ ཐ་མ་རླུང་གི་འགྲོ་འོང་ཆད་ནས་ཤེས་པ་
གར་གཏད་སར་སྡོད་པ་ནི་རླུང་ལ་འབྱོངས་པའི་ཚད་ཡིན་ཏེ༔ ལས་ཀྱི་རླུང་ཟད་པས་ན་རྣམ་ཤེས་རྟོག་པ་ཟད༔
དེ་ལྟར་རྣམ་རྟོག་ཟད་པས་སྣང་བ་ཟད་པ་སྟེ༔ སྣང་བ་ཟད་པས་རྣམ་པར་རྟོག་པའི་ཡུལ་ཟད་པས་ན་རྣམ་པར་
མི་རྟོག་པའི་ཡེ་ཤེས་འབའ་ཞིག་ལ་གནས་པའོ༔ དེའི་ཕྱིར་ན་སྣང་བ་ཟད་པ་དང་སངས་རྒྱ་བ་དུས་མཉམ་པའོ༔
ཞེས་བསྟན་པའོ༔ དེའི་དུས་ན་རྣལ་འབྱོར་པ་དེ་ཡང་ཆུ་ལ་བྱིང་བ་འོང་མི་སྲིད་དོ༔ སྐབས་སུ་བར་སྣང་ལ་འགྲོ་
བ་དག་ཀྱང་འབྱུང་ངོ་༔ དེའི་ཚེ་གལ་ཏེ་རླུང་འབྱོངས་ནས་ཤེས་པ་ཡེངས་ཡེངས་སུ་སོང་ན༔ སྐབས་སུ་རྩ་གཉིད་

ལོག་ལྟེམས་པ་གསལ་ལ་མི་འཕྲོ་བར་འགྲོ་སྟེ༔ དེ་ལ་བློ་བཞག་ཅིང་བསྒོམས་པས་གྲོལ་བ་ཡིན་ནོ༔ ཨི་ཏི༔ རྒྱ་
རྒྱ་རྒྱ༔ དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ༔ གདམས་པ་འདིའི་སྔོན་འགྲོ་ལ༔ རྡོ་རྗེ་སྐྱིལ་ཀྲུང་རྫོགས་
སངས་རྒྱས༔ ཞེས་པས་ལུས་སྐྱིལ་ཀྲུང་༔ ངག་གི་ཡི་གེ་དྲུག་ལ་སྦྱང་བར་བྱ༔ ཡིད་ཤེས་བྱ་གཞི་མེད་དུ་ངོ་སྤྲོད༔
ངོ་བོ་རྟེན་མེད་དུ་ངོ་སྤྲོད༔ རང་བཞིན་འགྱུར་མེད་དུ་ངོ་སྤྲོད༔ ལུས་ལྷུག་པ༔ ངག་ལྷུག༔ ཡིད་ལྷུག༔ དུས་
གསུམ་དུ་ཡི་གེ་ཨའི་དོན་དྲན་པར་བྱས་ལ་རང་ལུགས་སུ་བཞག་གོ༔ སྤྱི་བོ༔ མགྲིན་པ༔ སྙིང་གར་བཅང་༔
རིགས་ཀྱི་བུ་དེ་གལ་ཏེ་དེ་ལ་ཤེས་པ་མ་ཚུད་ན་འདི་ལྟ་བུ་ལ་ཡང་བསླབ་པར་བྱའོ༔རླུང་གི་འགྲོ་འོང་ལ་བསླབ་
པ་ནི༔ རང་གི་སྙིང་གི་དཀྱིལ་ན་ཡི་གེ་ཨ་དམར་པོ་མེའི་རང་བཞིན་ཅན་ཅིག་ཡོད་དེ༔ དེ་ལ་ཤེས་པ་གཏད་ལ་
བསྒོམ་སྟེ༔ རླུང་ཕར་འགྲོ་ཚུར་འོང་བྱེད་པའི་ཚེ་ངག་ཏུ༔ ཨ་ཨཱ་ཨ་ཨཱ་ཨ་ཨཱ་ཨ་ཨཱ་ཨ་ཨཱ་ཨ་ཨཱ་ཨ་ཨཱ་ཨ་ཨཱ་ཨ་
ཨཱ་ཨ་ཨཱ་ཨཿ༔ ཞེས་ཡིད་ཀྱིས་བརྗོད་དེ༔ ཤེས་པ་ཨ་ལ་གཏད་པས༔ རང་གི་སྙིང་ནང་ན་རང་བཞིན་གྱི་རྩ་བའི་
ཡི་གེ་ཨ་གནས་པ་དེ་ལས་ཆུ་ལས་ཆུ་བུར་རྡོལ་བའི་ཚུལ་དུ་ཨ་རེ་བརྗོད་པས༔ ཨ་རེ་ཐོལ་ཐོལ་བྱུང་སྟེ༔ རླུང་
ཕར་སོང་བའི་ཚེ་བར་སྣང་ལ་ཕར་གཅིག་སོང་གཉིས་སོང་ལ༔ ཉི་ཤུ་རྩ་གཅིག་རྫོགས་པ་དང་རླུང་དར་གཅིག་
བཟུང་ལ་ཨ་དེ་རྣམས་ལ་ཤེས་པ་གཏད་ལ་བསྒོམ༔ དེ་ཡང་ཚུར་ལ་གཅིག་བྱུང་གཉིས་བྱུང་བ་ལ་ཤེས་པ་གཏད་
ཅིང་བསྒོམས་པས་ལུས་བདེ་ཕྲིལ་ཕྲིལ་བ་ལ་ཤེས་པ་ཡང་ནས་ཡང་དུ་བསྒོམ་མོ༔ དེ་ནས་སྙིང་ནང་དུ་ཐིམ་པའི་
དུས་ན་ཡང་ཨ་མང་པོ་རོང་ངེ་བ་ལ་ཤེས་པ་གཏད་དེ་དར་གཅིག་བསྒོམ༔ དེ་ལྟར་ཁམས་ཀྱིས་ཐུབ་ཚད་དུ་ཉིན་
མཚན་དུ་བསྒོམས་པས༔ ལུས་མི་སྐྱེ་བའི་བརྡར་ནམ་མཁའ་ལ་འགྲོ་བ་སྙམ་བྱེད་པ་དང་༔ ངག་མི་སྐྱེ་བའི་
བརྡར་གཏམ་ཐམས་ཅད་ཅོལ་ཐུས་སུ་འོང་བ་དང་༔ སེམས་མི་སྐྱེ་བའི་བརྡར་བསམ་པའི་རྒྱུན་འགག་པ་འོང་སྟེ༔
ཤེས་པ་སྣ་ཚོགས་ཐམས་ཅད་ནི་ཡང་ཞིང་སྲབ་པའོ༔ རྟགས་གཞན་མ་ནི་གོང་དང་མཐུན་ནོ༔ ཨི་ཏི༔ རྒྱ་རྒྱ་རྒྱ༔
ཡང་རིགས་ཀྱི་བུ་དེ་གལ་ཏེ་ཤེས་པ་དེ་ལ་མ་ཚུད་ན༔ འདི་ལྟ་བུ་ལ་ཡང་བསླབ་པར་བྱའོ། རླུང་བུམ་པར་གཞུག་
པའི་མན་ངག་ནི༔ གཉིད་ཀྱི་དུས་སུ་སྦྱར་བ་དང་༔ རྣལ་འབྱོར་པས་ཉིན་མཚན་དུ་བསྒོམ་པའོ༔ གཉིད་ནི་དུས་
བཞི་མཉམ་པར་སྦྱོར་བ་བསམ་གཏན་ཉལ་བའི་འཁོར་ལོར་བལྟའོ༔ ཉིན་མཚན་དུ་བསྒོམ་པ་ནི་ལུས་གོང་ལྟར་
བཅོས་ལ༔ རླུང་ནང་དུ་བསྟིམས་ལ་ལྟོ་བ་མེར་གྱིས་གཏང་ཞིང་ཤེས་པ་རང་གི་ལྟེ་བ་ན་རྩ་གནས་ཀྱི་ཡི་གེ་ཧ་
གནས་ཏེ༔ དེ་ལ་ཤེས་པ་གཏད་ཅིང་བསྒོམ་མོ༔ རང་གི་ལྟོ་བ་རླུང་གིས་སྔོ་མེར་མེར་སོང་ཙམ་ན་ཡང་ཕར་ཁད་
ཀྱིས་སོང་བར་བསྒོམ་ཏེ་བར་སྣང་ལ་ན་བུན་ཡལ་བ་ལྟར་བུན་བུན་སོང་བར་བསྒོམས་པས་ཤེས་པ་ཡང་ཡལ་

ཡལ་བུན་བུན་སོང་བར་བསྒོམ་མོ༔ དེ་ལ་ཡུན་ཅི་རིང་དུ་བསྒོམས་ན་ཤེས་པ་བདེ་སྟོང་དུ་གྲོལ་བ་དང་༔ ལུས་
དུཁ་ལས་གྲོལ་བ་དང་༔ རིག་པ་རྣམ་པར་རྟོག་པ་ལས་གྲོལ་བ་གསུམ་དུས་མཉམ་དུ་འབྱུང་ངོ་༔ རླུང་གི་ཐིག་
ལེ་བསྒོམ་པ་ནི་ཟངས་ཡིག་ཅན་གྱི་རྩ་བ་ན་གསལ་ལོ༔ ཨི་ཏི༔ གལ་ཏེ་རླུང་བསྒོམས་པའི་གང་ཟག་དེ༔ བྱིང་
རྒོད་དམ་སྒོམ་པའི་སེལ་དུ་གྱུར་པ་ན་བཅོས་ཤིང་བརྟན་པར་བྱ་བའི་ཐབས་ནི༔ གལ་ཏེ་བྱིང་ན་ཧ་ཧའམ་ཕཊ་
ཕཊ་ཅེས་དྲག་པོའི་སྤྱོད་པ་རྣམས་སོ༔ གལ་ཏེ་རྒོད་ན་རླུང་ཅི་ནས་ཀྱང་ནང་དུ་བསྟིམ་མོ༔ བྱིང་ན་ལུས་ཀྱི་
གནད་དུ་བཅོས་པ་དང་༔ ཡན་ལག་བསྐྱོད་པའོ༔ རྒོད་ན་ལུས་གནད་ནི་མགོ་ཕུར་བ་དང་༔ ཁྱིམ་མུན་ནང་དུ་
འདུག་པའོ༔ གལ་ཏེ་སྤྱི་བོར་སོང་ན་རྣལ་འབྱོར་པ་ཤེས་པ་འགྱུར་བ་དང་སྨྱོ་བ་ལྟ་བུ་འབྱུང་སྟེ༔ དེའི་ཚེ་ལུས་ལ་
ཡང་ཐོར་བ་དང་༔ ཤ་ལ་ཐིག་ལེ་དང་༔ སྐབས་སུ་སེམས་འཐོམས་པ་དང་༔ མཚོགས་མ་བུ་ཆུང་གི་མཚོགས་པ་
ལྟར་སློབ་པ་དག་འབྱུང་ངོ་དེ་ལ་ནི་ཁ་ཟས་བུ་རམ་དང་འོ་མ་དང་མི་ཞན་དུམ་རེ་བསྲེས་ལ་བཀོལ་ལ་བཏུང་༔
སེམས་བར་སྣང་དུ་མདའ་གང་དུ་གཟུང་ལ་མཇིང་པ་ཐུར་ལ་དགུག་རླུང་ཡར་ལ་བརྡར་ཏེ་ཕག་པའི་སྐད་ལྟ་
བུར་ནུས་ཚད་དུ་བཤོར་དྲག་པར་བྱའོ༔ དེ་ནས་ཡང་གོང་ལྟར་བསྒོམ་མོ༔ དེ་ལྟར་བྱུང་རེ་ཚེ་དེ་བཞིན་དུ་བྱའོ༔
གལ་ཏེ་རླུང་ཤ་མཐོངས་བར་དུ་ཤོར་སྲིད་ན་ལུས་སྐྱ་སྤོབས་སམ་ནག་སྤོབས་སམ་དམར་སྤོབས་སུ་སོང་སྟེ༔
ལུས་ལ་སེམས་ཅན་འགུལ་པ་སྙམ་པའམ༔ ཐོར་ཆུང་མང་པོ་ཙེམ་ཙེམ་པ་བྱུང་ན༔ ཁ་ཟས་ནི་མུ་ཟི་དུལ་མ་དང་
སྦྲང་རྩི་དུམ་རེ་བསྲེས་ལ་བཟའ༔ ལུས་གན་རྐྱལ་དུ་ཉལ་ཏེ་རླུང་འགྲམ་པ་ལ་བརྡར་ཏེ༔ ཕུ་ཕུ་ཞེས་ནུས་ཚད་དུ་
བྱས་པས་དེ་ཉིད་ལས་གྲོལ་ཏེ༔ དེ་ནས་ཡང་གོང་ལྟར་བསྒོམ་མོ༔ གལ་ཏེ་རླུང་དེ་དོན་སྙིང་ལ་ཞུགས་ན་ནི༔
ལུས་འདར་སྐབས་སུ་འབོག་ཅིང་བརྒྱལ་བར་བྱེད་ཡང་ན་ལུས་རེངས་ཤིང་ཡན་ལག་ཏུ་མཉེ་སྐོལ་དུ་མི་རུང་
མགོ་འདར་མིག་དཀར་ཁྲུལ་ཁྲུལ་བར་འགྲོ་ལག་པའི་བྱ་བྱེད་མང་ཁ་སྐོམ་སྨིན་མའི་ཚགས་འཁུལ༔ རྩ་རྣམས་
ཕྱི་ནང་མེད་པར་བཀྲ་ལམ་གྱིས་འོང་སྟེ༔ དེ་ལ་ཁ་ཟས་བུ་རམ་དང་སྦྲང་རྩི་དང་རུས་པ་བརྡུངས་པའི་ཁུ་བ་
རྣམས་རྟག་ཏུ་བརྟེན་པ་དང་༔ ཤ་ཡིབ་མའི་ཁུ་བ་དང་༔ ལོ་མར་གྱི་ཁུ་བ་ཡང་དུམ་རེ་བཏང་༔ ཆང་སྤང་༔ དེའི་
ཚེ་རྣལ་འབྱོར་པ༔ ལས་སུ་རུང་༔ གྲེ་བ་ལ་བརྡར་ཏེ་ཁ་ནས་དྲངས་ཏེ་ཨིག་ཨིག་ཅེས་ནུས་ཚད་བགྲངས་པས་
གྲོལ་ལོ༔ ཕྱིས་གཏན་ཡོང་མི་སྲིད་དོ༔ དེ་དག་བསྒོམ་པའི་དུས་སུ་ཤེས་པ་མྱོས་ཤིང་གཉིད་དུ་སོང་ན་ལུས་ཀྱི་
གནད་གཅེར་བུར་བྱས་ལ་ལངས་ལ་ཡན་ལག་བགྲད་དེ་ཁ་དང་མིག་གདངས་ཏེ་བསྒོམ་མོ༔ དེ་དག་ནི་གལ་ཏེ་
རླུང་མ་ཆུན་པ་རྣམས་ཀྱི་གདམས་པའོ༔ ཨི་ཏི༔ དེའི་ཚེ་རྣལ་འབྱོར་པ་དེ་ལ་ལུས་ནད་དང་གདོན་གྱིས་འབྱུང་བ་

དཀྲུགས་ནས༔ ཚེའི་འདུ་བྱེད་གྱུར་ནས་བར་དོ་འབྱུང་ངམ་མི་འབྱུང་༔ རླུང་གིས་དང་༔ ཕྱི་རོལ་གྱི་ལུས་བརྟག་
པ་ནི༔ དེའི་ཚེ་རླུང་རབ་ཏུ་རྒོད་ཅིང་འཕྲོ་ན་ཡིན༔ རླུང་འགྱུ་བ་སྐྱེན་ན་ཡིན༔ རླུང་དེ་སྐབས་སུ་དལ་ཞིང་སྐབས་
སུ་མྱུར་བར་བརྩེག་མར་འགྱུ་ན་ལུས་ལ་འབྱུང་བའི་ནད་དམ་གདོན་ཞུགས་པས༔ དེའི་ཚེ་ལུས་ཀྱི་གནད་རྣམས་
སུ་རླུང་གི་མདངས་ཡལ་ལམ་མ་ཡལ་བརྟག་པ་ནི༔ སྔ་དྲོ་ཉི་མ་རྩེ་ཤར་ལ་ཁ་ཤར་ཕྱོགས་སུ་བལྟས་ལ༔ རང་
ངམ་གཞན་ལ་རྟོགས་ཀྱང་རུང་འདི་ལྟར་བརྟག་གོ༔ ཡང་དེའི་ཚེ་དབུགས་ཡང་ཡང་རྣམ་པར་རྒོད་ན༔ ཟླ་བ་
དྲུག་ན་འགུམ་པར་འགྱུར་རོ༔ དེའི་རྟགས་སུ་ལུས་ཀྱི་འགྲམ་པའི་ཚིགས་རྣམས་ཡོན་པོར་འོང་༔ སྣའི་རྩེ་མོ་ལ་
རླུང་གི་མདངས་མེད་ན་དེའི་རྟགས་སུ་སྣ་སྔོན་པས་ཡོ་བར་འོང་སྟེ༔ དེ་ནི་ཞག་བདུན་ན་འགུམ་པ་ལ་ཐེ་ཚོམ་
མེད་དོ༔ མིག་ལ་གསལ་བྱེད་རླུང་གི་མདངས་ཡལ་བའི་རྟགས་སུ་མཆི་མ་མི་ཐུབ་པ་སྟེ༔ དེ་ནི་ཞག་ལྔ་ན་
འགུམ་པའོ༔ འགྲམ་པ་གཡས་ནས་ལས་རླུང་མགོན་པོའི་རྒྱུ་བྱེད་ཆད་པ་ནི་འགྲམ་པའི་ཤ་རྣམས་ཤོང་གི་འགྲོ་
སྟེ༔ དེ་ནི་ཞག་གཅིག་ལས་མི་འཚོའོ༔ རྣ་བའི་དྲག་པོ་རླུང་གི་སྒྲ་ཡལ་བ་ནི་རྣ་བ་ལེབ་ལེབ་པོར་འགྲོ་སྟེ༔ དེ་ནི་
རླུང་སུམ་སྟོང་རྒྱུ་བའི་བར་ལས་མི་ཐུབ་བོ༔ ལྕེ་ལ་དྲན་བྱེད་ཀྱི་རླུང་ཆད་པ་ནི་ལྕེ་ལ་ཐིག་ལེ་ནག་པོ་སྔོན་མེད་པ་
འོང་སྟེ༔ དེ་ནི་ཞག་གཅིག་ན་ངེས་པར་འགུམ་མོ༔ རྔུབ་པའི་རླུང་ནི་སྟོབས་ཆད་པའི་རྟགས་ནི་སྭོ་འཐམས་པ་སྟེ༔
དེ་ནི་ཞག་དྲུག་ན་འགུམ་མོ༔ མི་རྟོག་པའི་རླུང་རྒྱུད་ལ་ཞ་བའི་རྟགས་ནི་རྩེ་ཆུང་གི་ཕྱི་རོལ་གྱི་རྩ་ཉིད་མི་འགྱུར་ཏེ༔
དེ་ནི་ཟླ་བ་ཕྱེད་ན་འགུམ་མོ༔ ཞི་གནས་ཀྱི་རླུང་བག་ལ་ཞ་བའི་རྟགས་ནི་བྲང་གི་ལྷེན་སྣ་ཞོམ་གྱིས་འགྲོ་བ་སྟེ༔
དེ་ནི་ཞག་བཅུ་དྲུག་ལས་མི་འཚོའོ༔ འབྱུང་བའི་གྲོང་ཁྱེར་རྒྱུན་ཆད་པའི་རྟགས་སུ་སེན་མོའི་བཀྲག་ཤོར་ཏེ༔ དེ་
ནི་ཉི་མ་དྲུག་ནའོ༔ དེ་ལྟར་ན་འཆི་བའི་རྟགས་བཅུ་དྲུག་པོ་ཕྱི་རྟགས་ཏེ་གཞན་གྱི་ལུས་ལ་བརྟག་གོ༔ དེ་དག་ལ་
བསླུ་བའི་ཐབས་བཅུ་སྟོན་ཏེ༔ གལ་ཏེ་རང་ངམ་གཞན་བསྲུངས་ཀྱང་དབུགས་རྒོད་པ་ལ་ནི༔ འགྲམ་པའི་སྟེང་
དུ་ཨ་དཀར་པོ་བསྒོམ་ཞིང་རླུང་སེམས་དེ་ལ་གཏད་དོ༔ བསྲུངས་པའི་རྟགས་འགྲམ་པ་ཡོ་བ་བསྲངས་སོ༔ སྣའི་
རྟགས་བྱུང་པ་ལ་སྣའི་རྩེ་ལ་ཧཱུཾ་དཀར་པོ་བསྒོམ་སྟེ་རླུང་སེམས་དེར་གཏད་པས་བཟློག་གོ༔ རྟགས་དེ་དག་
མངོན་པར་བཟློག་པའི་ཐབས་ནི་ཐམས་ཅད་ལའོ༔ མིག་གི་རྟགས་བྱུང་པ་ལ་ནི་མིག་གི་སྟེང་དུ་ཧ་དཀར་པོ་
བསྒོམ་པའོ༔ འགྲམ་པའི་རྟགས་ལ་ནི་ཨས་བྱའོ༔ རྣ་བའི་རྟགས་ལ་ཕཊ་ཀྱིས་བྱའོ༔ ལྕེའི་རྟགས་ལ་ཨཱ་ལིའི་
ཚོགས་ཀྱིས་བྱའོ༔ སྭོའི་རྟགས་ལ་ནི་ཀཱ་ལིའི་ཚོགས་ཀྱིས་བྱའོ༔ རྩ་བའི་རྟགས་ལ་ནི་ཧྲཱིཿས་བྱའོ༔ བྲང་གི་རྟགས་
ལ་ནི་ཨཱོྃ་གྱིས་བྱའོ༔ སེན་མོའི་རྟགས་ལ་ནི་ཀ་ཀཱ་ཀི་ཀཱི་ལ་སོགས་པས་བྱའོ༔ དེ་དག་གི་དུས་སུ་ངག་ཏུ་ཡང་ཡི་

གེ་དེ་དག་བཟླས་སོ༔ བཟླས་པའི་གྲངས་ནི་ཉི་ཤུ་རྩ་གཅིག༔ ཤེས་པ་དེ་རླུང་སེམས་ཀྱི་ཐིག་ལེ་ལ་གཏད་དོ༔
སྒོམ་པ་ནི་རླུང་དང་བསྲེས་ལ་བསྒོམ་མོ༔ ཡི་གེ་དང་རླུང་བསྲེས་པའི་མན་ངག་གལ་ཆེའོ༔ ཨི་ཏི༔ འདི་ནི་རླུང་
གི་མན་ངག་མཆོག་ཏུ་གྱུར་པའི་མན་ངག་རབ་ཏུ་ཟབ་བོ༔ འདི་ལ་རྟག་ཏུ་གོམས་པ་ནི༔ མཆོག་དང་ཐུན་མོང་
དངོས་གྲུབ་ཐོབ༔ འབྲས་བུ་སྟོང་པ་ཉིད་ཀྱང་ཐོབ༔ རླུང་གི་པྲ་ཁྲིད་ཅེས་བྱ་བ་ཐིག་ལེ་ཕྱི་མ་བསླབ་པ་ཆགས་
བྲལ་གྱི་འབྲས་བུའོ༔ ཨི་ཏི༔ ལས་ཅན་ཅིག་དང་འཕྲད་པར་ཤོག༔ ཅེས་གཏེར་ནས་གཏེར་དུ་བཙས་པའོ༔
རྫོགས་སོ༔
༄༅༔ ༔གསང་བ་ཡི་གེ་མ་རུའི་ཡང་ཏིག་བཞུགས་སོ༔ ཡང་གབ་སྦས་དུམ་ཟེར༔ རྒྱ་གར་སྐད་དུ༔ ས་བྷེ་ཀ་ལ་ས་མ་
ཡུ་སྱ་ཏུ་ས་མི་ལཾ་ལཾ་ཏི་ཀ་ནཱ་མ༔ བོད་སྐད་དུ༔ ཉམས་ལེན་བསྡུས་པའི་སྣ་ཁྲིད༔ ཡང་གསང་སྦས་པའི་ཏི་ཀ༔
གསང་བ་ཡི་གེ་དམར་རུའི་ཡང་ཏིག༔ བཅོམ་ལྡན་འདས་གབ་པ་ཐམས་ཅད་མངོན་དུ་འབྱིན་ལ་ཕྱག་འཚལ་ལོ༔
བརྒྱུད་པའི་རྩ་བ་ཤེས་རབ་ཀུན་གྱི་དངོས༔ རྣམ་རྟོག་བཅིངས་པའི་དྲི་མ་འཇོམས་མཛད་རྗེ༔ སངས་རྒྱས་ཀུན་
གྱི་དགོངས་པའི་རྒྱུད་འཆང་བ༔ རིམ་བརྒྱུད་དམ་པ་སངས་རྒྱས་རྣམས་ལས་ཀྱང་༔ རྩ་བའི་བླ་མ་ངེས་དོན་སྐལ་
བཟང་བ༔ དམ་པ་དྲི་མེད་ཡེ་ཤེས་མདོ་སོགས་ལ༔ བདག་གིས་ལུས་སོགས་རབ་ཏུ་ཤུགས་ཕྱུང་ནས༔ སྦྱང་
དཀའ་འཁོར་བའི་བག་ཆགས་སྦྱང་བའི་ཕྱིར༔ ལུས་ངག་ཡིད་ཀྱིས་རབ་ཏུ་གུས་བྱས་ལ༔ ངེས་དོན་བླ་མ་བརྒྱུད་
པ་རྣམས་ལ་ཡང་༔ བདག་གི་སྤྱི་བོས་རབ་ཏུ་བཏུད་ནས་ནི༔ གསང་བའི་ཡང་བསྡུས་ངེས་པའི་ཚད་དབབ་ཕྱིར༔
བཀའ་བརྒྱུད་དག་པའི་མན་ངག་གལ་ཆེན་ལ༔ དད་པས་འཇུག་པའི་སྐལ་ལྡན་ངེས་ལུང་ཅན༔ འཇུག་སྒོ་གསལ་
ཞིང་རིག་པ་ཚད་འཛིན་པའི༔ ལུང་དང་ལྡན་པའི་སྐྱེས་བུ་དེ་ཀུན་གྱི༔ བློ་ཡི་ཐེ་ཚོམ་རབ་ཏུ་བསལ་བའི་ཕྱིར༔
ངེས་པའི་སྙིང་པོ་གནད་ཀྱི་མན་ངག་རྣམས༔ མུན་པའི་ནང་དུ་སྒྲོན་མེ་སྣང་བ་ལྟར༔ བདག་གིས་འདི་ཉིད་དུ་ནི་
གསལ་བར་འབྲི༔ སྣོད་མཆོག་ལྡན་པའི་སྐལ་ལྡན་སེམས་ཀྱི་བུ༔ དད་པ་ཡངས་ཤིང་སྙིང་སྟོབས་བརྩོན་འགྲུས་
ཅན༔ ཤེས་རབ་ལྡན་ཞིང་འཕགས་པའི་ནོར་གྱིས་ཕྱུག༔ བླ་མ་མཆོད་ཅིང་འཇིག་རྟེན་ཆགས་པ་ཆུང་༔ འདི་ནི་
སྐལ་ལྡན་སྙིང་གི་བུ་ཡིན་པས༔ འདི་ལྟར་འབྱུང་བའི་གང་ཟག་གཅིག་དང་གཉིས༔ གསུམ་ལས་མང་ན་མཁའ་
འགྲོའི་ཆད་པ་འབྱུང་༔ དེ་ཡི་ཕྱིར་ན་གསང་བའི་མན་ངག་འདི༔ རྣལ་འབྱོར་ལྡན་པས་སེམས་ལ་གནས་པར་བྱ༔
འཇིག་རྟེན་བསྐལ་པ་འཇིག་པའི་དུས་བྱུང་ཡང་༔ སྙིང་པོ་བྱང་ཆུབ་བར་དུ་ཁར་མི་དབྱུང་༔ རང་གི་སེམས་ལ་
གནས་པའི་རྒྱས་བཏབ་ལ༔ འདི་ཉིད་བབ་ཅོལ་གར་དགར་བརྗོད་པ་མེད༔ འདི་ལྟར་བརྣགས་པའི་སེམས་ལ་

འབུར་བ་ཡིས༔ ནམ་ཞིག་སྐལ་ལྡན་སེམས་ཀྱི་བུ་དང་འཕྲད༔ དེ་ལ་འདི་བྱིན་སྙིང་ལ་རྒྱས་ཐོབ་ཅིག༔ འདི་
འདྲའི་གདམས་པ་བླ་མའི་ཁོང་གི་སྙིང་༔ བདག་གིས་བསྟན་པ་རིག་པའི་གནད་དུ་ཡང་༔ ཉམས་སུ་ལེན་པ་
རྣམས་ཀྱིས་བཅུད་འདི་བཀོད༔ དེ་ཡི་ཕྱིར་ན་ཉམས་སུ་ལེན་པ་རྣམས༔ ཡི་གེ་འདི་ལ་རྟག་ཏུ་འདྲིས་པར་གྱིས༔
འདི་ལ་འདྲིས་ནས་རིན་ཆེན་གཏེར་དུ་སྦོས༔ རིགས་མིན་འཆོལ་བའི་གང་ཟག་སྣོད་མིན་ལ༔ འདི་ཉིད་སུས་
བསྟན་དམྱལ་ཁམས་མེ་ཡིས་ཚིག༔ གདོད་ནས་མ་ཐོབ་ཉེས་མེད་མཆོག་ཏུ་དགེ༔ དེས་ན་རང་གི་རང་ལ་རྒྱས་
བཏབ་ལ༔ རང་གི་སྙིང་དང་ཕུང་པོ་འབྲལ་མེད་བཞིན༔ འབྲལ་བའི་སྐབས་མེད་བཟོད་མེད་སེམས་ཀྱིས་ནི༔
གསང་བ་མཆོག་གི་ཡི་གེ་འདི་ཆོངས་ཤིག༔ [U3བུཎ2 འདིར་གསང་བའི་ཡི་གེ་དམར་རུའི་
དོན་ཉམས་སུ་ལེན་པར་འདོད་པའི་སྐལ་ལྡན་གཉིས་ནས་གསུམ་གྱིས་འདི་ལྟར་བསླབ་པར་བྱའོ༔ སྐལ་བ་དང་
ལྡན་པའི་རིགས་ཀྱི་བུས༔ བླ་མ་ལ་འཇིག་རྟེན་གྱི་བདོག་པ་དང་རང་གི་ལུས་ཀྱིས་མཉེས་པར་བྱས་ལ༔ གདམས་
པ་འདི་ཞུ་བའི་ཚེ་གསེར་གྱི་མཎྜལ་བླ་མ་ལ་དབུལ་བར་བྱ་སྟེ༔ མཁའ་འགྲོ་རྣམས་ཀྱང་ཚོགས་དང་གཏོར་མས་
མཉེས་པར་བྱས་ལ་གདམས་པ་འདི་ཞུ་བར་བྱའོ༔ བླ་མས་གདམས་པ་འདི་ཀུན་བུར་བསྟན་ཏེ་དཔོན་སློབ་
རྣམས་དུས་གཅིག་ལ་སངས་རྒྱ་བར་བྱེད་པའོ༔ དང་པོ་ཉམས་སུ་ལེན་པའི་སྐལ་ལྡན་དཔོན་སློབ་གསུམ་ནས་
བཞི་པོ་དེས་ལུས་ངག་གི་བྱ་བ་གཏང་བ་ནི་རབ་ཏུ་གཅེས་སོ༔ དེ་ནས་དུར་ཁྲོད་དུ་སློབ་མ་དེ་རྣམས་ཁྲིད་ལ༔
ཞག་གསུམ་བཞི་ནས་བཅུ་ཚུན་ཆད་དུ་ལུས་ངག་གི་བྱ་བ་ཅི་ཡང་མི་བྱེད་པར་རབ་ཏུ་དལ་བར་གནས་པ་གལ་ཆེ༔
དེ་ནས་བླ་མས་སློབ་མ་ལ༔ སྔོན་དུ་ལུས་ངག་གི་ཞེན་པ་རྣམས་བཟློག་པར་བྱ་བའི་ཕྱིར༔ སྔོན་དུ་འགྲོ་བའི་
ལམ་རྣམས་བསླབ་པར་བྱའོ༔ དེ་ཡང་དེ་སྤྲོས་པ་ལ་དགའ་ན་འབྱུང་བ་བཞིའི་སྒྲ་ལ་སློབ་ཏུ་གཞུག༔ སྤྲོས་པ་ལ་
མི་དགའ་ན་འཁོར་འདས་རུ་ཤན་འབྱེད་པའི་མན་ངག་ལ་བསླབ་པར་བྱ་སྟེ༔ དེ་ཡང་ལུས་ཀྱི་སྤྱོད་པའི་མན་
ངག་བསྟན་པ༔ དཔོན་སློབ་དེ་ཀུན་དུར་ཁྲོད་རེ་རེར་ཉམས་སུ་ལེན་པ་བྱ་སྟེ༔ དྲོས་སྐད་རེ་རེ་ཙམ་མམ་ཉི་མ་
ཕྱེད་སྐད་པའི་དུར་ཁྲོད་རེ་རེར་སོང་ལ་བར་ཆོད་ཞི་བར་བྱ་བའི་ཕྱིར་མཁའ་འགྲོ་མ་ལ་ཚོགས་དང་གཏོར་མ་
དང་༔ དགེ་འདུན་ལ་སྟོན་མོ་དང་༔ བླ་མ་ལ་ཡོན་འབུལ་ཞིང་རྟེན་གྱིས་བདོག་པ་ཐམས་ཅད་འཁོར་གསུམ་
ཡོངས་སུ་དག་པར་གཏང་བར་བྱའོ༔ དེ་ནས་དུར་ཁྲོད་རེ་རེར་ལུས་ཀྱི་ཞེན་པ་བཟློག་ནས་འཁོར་བའི་ལུས་
གཉིས་རུ་ཤན་ཕྱེ་ནས༔ ད་འཁོར་བའི་ལུས་ལ་མི་འཇུག་པར་བྱ་བའི་ཕྱིར་ལུས་ཀྱི་སྤྱོད་པ་རྣམས་བླ་མའི་
གདམས་པ་ཇི་ལྟར་གསུངས་པ་བཞིན་བྱའོ༔ དེ་ནས་ཞག་བཞི་ལྔ་ནས་བཅུ་ཚུན་ཆད་དུ་བླ་མ་དང་སློབ་མ་

གཉིས་རིའི་རྩེ་མོའམ་ཚལ་ལེགས་པ་གཅིག་ཏུ་འཕྲད་དེ༔ བླ་མས་བུ་ཁྱོད་ཀྱི་ཞེན་པ་ལོག་གམ་ཞེས་ཉམས་
ཅི་སྐྱེས་པ་དྲི་བར་བྱའོ༔ དེ་ནས་སློབ་མ་དེས་རང་གི་སེམས་ལ་ཇི་ལྟར་བྱུང་བའི་ཉམས་རྣམས་བླ་མ་ལ་བཤད་
པར་བྱའོ༔ དེ་ནས་ལུས་ཀྱི་ཞེན་པ་ལོག་པའི་རྟགས་སུ༔ ལུས་ལ་ཆགས་པ་མེད་པ་དང་༔ ལུས་མེད་པ་སྙམ་པ་
དང་༔ གྲང་བ་མེད་པ་དང་༔ ཚ་བ་མེད་པ་དང་༔ བཀྲེས་པ་མེད་པ་དང་༔ སྐོམ་པ་མེད་པ་དང་༔ ན་ཚ་མེད་པར་
འབྱུང་སྟེ༔ དེའི་བར་དུ་དེ་ལྟ་བུའི་ཉམས་སྐྱེས་ནས་འདུག་ན་ལུས་རྣལ་དུ་འབེབས་པ་ཞེས་བྱ་སྟེ་སོར་ཆུད་པའི་
དོན་དུ་ཡང་དུར་ཁྲོད་དེར་གཏང་སྟེ༔ ལུས་དལ་བར་ཞག་བཅུ་ནས་ཟླ་བ་ཕྱེད་དུ་འདུག་ཏུ་གཞུག་གོ༔ གོང་གི་
ཉམས་རྟོགས་མེད་ན་ཡང་དལ་བར་ཞག་འགའ་འདུག་ཏུ་བཅུག་ལ༔ ཡང་ལུས་ཀྱི་སྤྱོད་པ་རྣམས་བྱའོ༔ དེ་ཡང་
བླ་མ་ལ་དྲིས་ཏེ་རྟགས་དང་མི་ལྡན་ན་བསྐྱར་བར་བྱའོ༔ དེ་ལྟར་གལ་ཏེ་མ་བྱུང་ན་ལན་གསུམ་ན་ལུས་ཀྱི་རྟགས་
དེ་མི་འབྱུང་མི་སྲིད་དོ༔ དེ་ནས་ལུས་སོར་བཅུག་རྣལ་དུ་དབབ་པའི་ཆོ་ག་བྱའོ༔ རྣལ་དུ་ཕེབས་པའི་རྟགས་སུ་
འཇིག་རྟེན་གྱི་བྱ་བ་ལ་གཏན་ནས་བློ་སྐྱེ་མི་སྲིད་དོ༔ དེ་ལྟར་ལུས་ཀྱི་སྤྱོད་པ་མཐར་ཕྱིན་ཅིང་ལུས་རྣལ་དུ་ཕབ་
པས་རྣལ་འབྱོར་པའི་ལུས་ཀྱི་བར་ཆོད་ཉེ་བར་ཞི་ཞིང་ཕྱི་ལུས་ཀྱི་ཞེན་པ་ལོག་ནས་ལུས་མི་སྲིད་པའི་དགོས་པ་
བསྟན་པའོ༔ དེ་ལྟར་གཏན་ལ་ཕབ་ནས༔ ཡང་སློབ་མ་དེ་ལ་ངག་གི་ཞེན་པ་བཟློག་པའི་ཕྱིར་ངག་འཁོར་
འདས་རུ་ཤན་འབྱེད་པའི་མན་ངག་ལ་བསླབ་པར་བྱའོ༔ ངག་གི་གདམས་པ་ཇི་ལྟ་བ་བཞིན་དུ་འདི་ལྟར་
བསླབ་པར་གྱིས་ཤིག་ཅེས་བསླབས་ཏེ་དུར་ཁྲོད་དུ་བཏང་ལ་ཡང་གོང་བཞིན་ཉམས་ལྟའོ༔ ལན་ཅིག་ལ་བྱུང་ན་
དབང་པོ་རབ་ཀྱི་ཡང་རབ་ཡིན་ནོ༔ མ་བྱུང་ན་ཡང་ལན་གསུམ་ཚུན་ལ་མི་ཡོང་མི་སྲིད་དོ༔ དེ་ལྟར་ཡང་དག་གི་
ལྟས་ནི་བླ་མའི་མན་ངག་གི་གོ་བ་ཇི་ལྟ་བ་བཞིན་དུ་རྒྱུད་ལ་སྐྱེས་སྟེ་ཁ་ནས་ཀྱང་ཚིག་ཏུ་འབྱུང་བ་ཡིན་ནོ༔ ཆེད་
དུ་བྱས་པ་མེད་པར་རང་ཤུགས་སུ་འབྱུང་བ་ཡིན་ནོ༔ དེ་ལྟར་བྱུང་ནས་ངག་སོར་ཆུད་ཅིང་རྣལ་འབེབས་ཐབས་
ཞག་བཅུ་ནས་ཟླ་བ་ཕྱེད་ཚུན་ཆད་དུ་ངག་ཤིན་ཏུ་དལ་བར་གནས་པར་བྱའོ༔ རྣལ་དུ་ཕེབས་པའི་རྟགས་ནི་
གཏམ་རྣམས་ཐམས་ཅད་དུ་སྨྲ་སྙིང་མི་འདོད་པ་སྟེ༔ འདི་ལྟར་ངག་གི་སྤྱོད་མཐར་ཕྱིན་པས་ངག་ལ་བར་ཆོད་མི་
འཇུག་ཅིང་ངག་གི་བར་ཆོད་ཉེ་བར་ཞི་ནས་ངག་གི་ཞེན་པ་ལོག་སྟེ༔ ངག་འཁོར་བ་དང་རུ་ཤན་ཕྱེ་ནས་ཕྱིས་
འཁོར་བའི་ངག་ཏུ་འཇུག་མི་སྲིད་པའི་དགོས་པ་ཡོད་པའི་ཕྱིར་རོ༔ ངག་གི་སྤྱོད་པ་ལ་རྟགས་ཐོན་ནས་མཐར་
ཕྱིན་པ་རབ་ཏུ་གལ་ཆེའོ༔ དེ་ལྟར་ངག་གི་སྤྱོད་པ་རྫོགས་ནས་ཡིད་ཀྱིས་སྤྱོད་པའི་མན་ངག་ལ་བསླབ་སྟེ༔ ཡང་
དུར་ཁྲོད་དུ་གཏང་ངོ་༔ དེ་ནས་ཡང་གོང་ལྟར་བླ་མ་ལ་དྲིས་ཤིང་སྤྱད་པས༔ དེ་ཡང་ལན་གསུམ་ལ་མི་འབྱུང་མི་

སྲིད་དོ༔ དེའི་རྟགས་སུ་སེམས་གསལ་བ་དང་ཡང་བ་དང་༔ འཁྲུལ་པའི་སྣང་བ་ཡིད་ལ་འབྱུང་མི་སྲིད་པ་དང་༔
བྲོད་པ་ཆེན་པོ་སྐྱེད་པ་དང་༔ ཉམས་བདེ་བ་འབྱུང་སྟེ༔ དེ་ལྟར་བྱུང་ཙ་ན་ཡང་ཡིད་སོར་ཆུད་པར་བྱ་ཞིང་རྣལ་དུ་
ཕབས་པའི་ཐབས་ཞག་བཅུ་ནས་ཟླ་བ་ཕྱེད་དུ་ཡིད་དལ་བར་གནས་པར་བྱའོ༔ རྣལ་དུ་ཕེབས་པའི་རྟགས་སུ་
འཁོར་བ་ལས་ཡིད་འབྱུང་བ་དང་༔ གཞན་གང་ལ་ཡང་ཡིད་མི་འཇུག་པ་དང་༔ རང་བཞིན་གྱིས་དལ་བ་སྐྱེའོ༔
དེ་ལྟར་བྱུང་ཙ་ན་ཡིད་ཀྱི་སྤྱོད་པ་མཐར་ཕྱིན་པས་ཡིད་ལ་བར་ཆད་མི་འཇུག་ཅིང་༔ ཡིད་ཀྱི་བར་ཆད་ཐམས་
ཅད་ཉེ་བར་ཞི་ཞིང་ཡིད་འཁོར་བ་རུ་ཤན་ཕྱེད་ནས་འཁོར་བ་ལ་གཏན་འཇུག་མི་སྲིད་དོ༔དེའི་ཕྱིར་ན་ཡིད་ཀྱི་
སྤྱོད་པ་རྫོགས་པར་བྱ་བ་གཅེས་སོ༔ དེ་ལྟར་ལུས་ངག་ཡིད་ཀྱི་སྤྱོད་པ་སྔོན་དུ་བསྟན་པ་ནི༔ ཐོག་མ་ནས་ལུས་
ངག་ཡིད་དང་བྲལ་མ་མྱོང་བས་ད་ལུས་ངག་གི་རྣམ་པ་དང་དབྲལ་བའི་ཕྱིར༔ དེའི་སྔོན་དུ་ཞེན་པ་བཟློག་པའི་
ཕྱིར་སྤྱོད་པ་འདི་དག་ལ་བསླབས་པས༔ ལུས་ཀྱི་འབྱུང་བ་རང་སར་དེངས༔ ངག་གི་ཞེན་པ་རང་ལོག༔ སེམས་
ཀྱི་བྱུང་ཚོར་རང་འགགས་ནས་ཟག་མེད་དུ་སངས་རྒྱ་བའི་གནད་དུ་བསྟན་པའོ༔ སྔོན་དུ་འགྲོ་བ་ལུས་ངག་ཡིད་
ཀྱི་སྤྱོད་པ་བསྟན་པའི་ཡང་འབྱེད་སྦས་པའི་ཏི་ཀ་རྫོགས་སོ༔ རྒྱ་རྒྱ་རྒྱ༔མབཿམམ༔
བྱ་བྲལ་རང་བཞིན་ངང་ལ་ཕྱག་འཚལ་ལོ༔ འདིར་ལུས་ངག་གནད་གསང་བའི་མན་ངག་བསྟན་པར་བྱའོ༔ དེ་
ལྟར་སྔོན་དུ་འགྲོ་བ་ལུས་ངག་གི་སྤྱོད་པ་འབྱོངས་པའི་ཚད་ལ་ཕབ་ནས༔ ད་ནི་ལུས་ལ་རིག་པ་གནས་པས་རྣལ་
འབྱོར་པ་རྣམས་ལུས་ཀྱི་འདུག་སྟངས་ཀྱི་མན་ངག་གབ་པ་རྣམས་མངོན་དུ་ཕྱུངས་ཏེ་བསྟན་པའོ༔ དེ་ཡང་གླང་
པོ་ཆེ་འདུག་སྟངས་ཀྱིས་གཞི་བཅའ་བ་གཅེས༔ འདུག་སྟངས་འདི་ལ་གཞི་མ་བཅས་ན་ལུས་ངག་རྣལ་དུ་མི་
ཕེབས་པས༔ འདི་ལ་གཞི་བཅའ་བ་རབ་ཏུ་གཅེས་སོ༔ དྲང་སྲོང་གི་འདུག་སྟངས་ཀྱིས་གནད་མ་གཟིར་ན་ལུས་
མི་ཆེན་པས་དྲང་སྲོང་གི་འདུག་སྟངས་ལ་ཤེས་པ་གཟིར་བ་གཅེས༔ སེང་གེའི་འདུག་སྟངས་ལ་རྩལ་མ་སྦྱངས་
ན་ནི་རིག་པ་མི་ཆུན་པས་སེང་གེའི་འདུག་སྟངས་ཀྱིས་ཁྱད་པར་མིག་གཅུན་པ་རབ་ཏུ་གཅེས་སོ༔ དེ་ཀུན་ལ་སྐྱོ་
ན་འདུག་སྟངས་དེ་མ་ཡིན་པ་རྣམས་ལ་ཡང་ལུས་སྦྱངས་བར་བྱའོ༔ དེ་ཀུན་གྱིས་ལུས་མ་སྦྱངས་ན་ཡེ་ཤེས་
མངོན་དུ་སྣང་བར་མི་ནུས་ཏེ༔ དཔེར་ན་སྦྲུལ་ལ་རྐང་ལག་རྫོགས་ཤིང་མང་བར་ཡོད་པ་ཡིན་ཡང་ལུས་མ་
གཅུན་གྱི་བར་ལ་མི་གསལ་བ་དང་འདྲ་བར༔ ལུས་ལ་ཡེ་ཤེས་ཆེན་པོས་གང་ཞིང་རྒྱས་ནས་ཡོད་ཀྱང་ལུས་ཀྱི་
གནད་མ་གཅུན་ན་ཡུལ་ལ་སྣང་མི་ནུས་སོ༔ དེའི་ཕྱིར་ན་སྔོན་དུ་འགྲོ་བ་ལུས་ཀྱི་འདུག་སྟངས་འདི་རྣམས་དང་༔
ཞག་དུ་མར་སེམས་སྦྱང་ཞིང་ལུས་གཅུན་པ་ནི་རབ་ཏུ་གཅེས་སོ༔ དེ་ནས་དུས་ཚོད་ཅིག་ནས་ལུས་ལ་ནད་མེད་

པར་འགྲོའོ༔ གནས་པ་ལུས་ཀྱི་གནད་ཡིག་ཡང་ཏིག་གསང་བ་རྫོགས་སོ༔ སྠི རཱཏྲཏྭཝྱམཱཿ
བདེ་ཆེན་མངོན་དུ་འབྱིན་པ་ཉིད་ལ་ཕྱག་འཚལ་ལོ༔ ད་ནི་ཉམས་སུ་བླང་པ་དངོས་གཞིའི་གདམས་པ་ཡང་
གསང་གབ་པའི་ཏི་ཀ་གནད་ཡིག་ཆེན་པོ་བསྟན་པར་བྱའོ༔ འདིར་ནི་མན་ངག་རིམ་འཇུག་ཕྱིར༔ ལས་ཅན་
སྐྱེས་བུ་གང་ཞིག་གིས༔ འདི་ལྟར་ཉམས་སུ་ལེན་པ་ལ༔ འདི་ནི་རྣལ་འབྱོར་སྐལ་བ་བཟང་༔ སྐལ་བཟང་བྱང་
ཆུབ་སེམས་ཆེན་པོ༔ འདི་ནི་མི་རྟོག་མྱ་ངན་འདས༔ འདི་ཉིད་བརྩོན་པར་སུས་བྱས་པ༔ རིག་པ་ལུ་གུ་རྒྱུད་ཉིད་ལ༔
རྣམ་པར་གནས་པ་ཁོ་ནའོ༔ དབྱིངས་ལ་བརྟན་པར་བྱ་བའི་ཕྱིར༔ སྣང་བ་ཀུན་ལ་རང་གཟེར་གདབ༔ རིག་པ་
བརྟན་པར་བྱ་བའི་ཕྱིར༔ ངོ་བོ་ཉིད་ནི་རྣལ་དུ་དབབ༔ ལྟ་བ་བརྟན་པར་བྱ་བའི་ཕྱིར༔ རྟག་ཏུ་ལུ་གུ་རྒྱུད་ལ་
གཟིར༔ ཤེས་པ་བརྟན་པར་བྱ་བའི་ཕྱིར༔ རིག་པ་དབྱིངས་སུ་བཙོན་དུ་བཟུང་༔ ལུས་ནི་བརྟན་པར་བྱ་བའི་
ཕྱིར༔ འདུག་སྟངས་རྣམས་ལ་རང་ལུས་སྦྱང་༔ ངག་ནི་བརྟན་པར་བྱ་བའི་ཕྱིར༔ རྟག་ཏུ་ལྐུགས་པ་ལྟ་བུར་
གནས༔ སེམས་ནི་བརྟན་པར་བྱ་བའི་ཕྱིར༔ རྟག་ཏུ་ལུ་གུ་རྒྱུད་ལ་བལྟ༔ སྣང་བ་འཁྲུལ་པ་རྒྱུན་གཅད་ཕྱིར༔
སྟོང་པ་ཉིད་ལ་གོམས་པར་བྱ༔ འདི་ལྟར་ཉམས་སུ་ལེན་པའི་མི༔ སངས་རྒྱས་རྣམས་དང་ཉེ་བ་ཡིན༔ དེ་ཕྱིར་
འདི་ལ་གོམས་པར་བྱའོ༔ འདི་ལྟར་ཉམས་སུ་ལེན་པ་དངོས་ནི༔ ལས་དང་པོ་པའི་གང་ཟག་གིས་རྐྱེན་འཛོམ་
དགོས་ཏེ༔ རྐྱེན་མ་འཛོམ་ན་རིག་པའི་དངས་མི་ཕྱེད་པས་ཐོག་མར་རྐྱེན་གལ་ཆེ་བས་རྐྱེན་གཟུང་བ་ནི༔ ཡུལ་
ནམ་མཁའ་སྟོང་པ་སྟེ་ནམ་མཁའ་སྤྲིན་དང་བྲལ་བ་རབ་ཏུ་གཅེས་པའོ༔ སྤྲིན་དང་ཁུ་རླུངས་ཀྱིས་བསྒྲིབས་ན་
རིག་པའི་བཀྲག་མི་ཐོན་པས་རྐྱེན་དག་པ་གལ་ཆེ༔ ནམ་མཁའ་སྟོང་པ་ལ་རིག་པ་སྣང་བ་ཡིན་པས༔ འདི་ནི་
ཡུལ་སྟོང་པ་ལ་ངོ་བོ་སྟོང་པ་ཉིད་རང་དག་ཅིར་ཡང་གནས་པ་ཞེས་བྱའོ༔ འདི་ནི་ཐོག་མ་ནས་སྟོང་པ་ཉིད་ཀྱི་
སྣང་བ་སྟོང་པ་ཉིད་དུ་གྲོལ་བ་ཅེས་བྱ་བ་ཡུལ་སྟོང་པ་རིག་པ་གསལ་བར་ཤར་བས་གསལ་སྟོང་དབྱེར་མེད་
སྣང་བ་རང་དག་པ་ཟུང་འཇུག་གི་དགོངས་པ་ཞེས་བྱའོ༔ རིག་པ་རྡོ་རྗེ་ལུ་གུ་རྒྱུད་ནི་གསལ་བ་རང་ཤེས་ཀྱི་རྒྱལ་
པོ་ཞེས་བྱ་བར་ཡེ་ཐོག་མ་ནས་བཞུགས་པ་ཡིན་ཏེ་སངས་རྒྱས་པའི་སྣང་བ་དང་དབྱེར་མི་ཕྱེད་པས༔ བཞུགས་
ཚུལ་ལ་ཁྱད་མེད་དེ་སྣང་ཚུལ་ལ་རྒྱུན་གྱི་ཁྱད་པར་གྱིས་ཕྱེའོ༔ འདི་ནི་དབང་པོའི་མངོན་སུམ་དུ་རིག་པ་ཟང་
ཐལ་བ་ཅེས་བྱ་སྟེ་རིག་པ་ཉིད་དུ་ཉམས་སུ་མྱོང་དུ་ཡོད་པའོ༔ འདི་ཉམས་སུ་མ་མྱོང་ན་ཡིད་དཔྱོད་དུ་འཛིན་
པའི་ལྟ་བ་རྣམས་དང་ཁྱད་ཅུང་ཟད་ཀྱང་མེད་དེ་ཤེས་རབ་ཀྱི་སྤྱོད་ཡུལ་དུ་ནི་མ་ཡིན་ནོ༔ ཤེས་རབ་ཀྱིས་ནི་ཡང་
དག་པར་བརྟགས་ན་ཕུང་པོའི་གཏིང་མི་རྙེད་དེ་རིག་པ་ནི་སྨོས་ཅི་དགོས༔ རིག་པ་ནི་དབང་པོས་གཏན་ལ་མ་

ཕབ་ན་ཤེས་རབ་ཀྱིས་གཏན་ལ་ཕབ་ཀྱང་ཡིད་དཔྱོད་ཀྱི་ལྟ་བ་རྣམས་དང་ཁྱད་པར་ཅི་ཡང་མེད་པའི་ཕྱིར་ན་
ཤེས་རབ་ཀྱིས་ནི་མ་ཡིན་ནོ༔ འདི་ཉིད་དུ་ནི་ཕུང་པོ་རྣམས་དང་༔ དབང་པོ་རྣམས་དང་༔ ཁམས་རྣམས་ཟད་
པར་མ་བྱས་ན་སངས་མི་རྒྱ་བས༔ འདི་དག་ལ་ཟད་པར་བྱ་རྒྱུ་ལོགས་ན་གཅིག་ཀྱང་ཡོད་པ་མ་ཡིན་ནོ༔ དེའི་
ཕྱིར་ན་འདི་ཤེས་རབ་ཀྱིས་ཟད་པར་བྱ་བར་ནུས་པ་མ་ཡིན་པས༔ དབང་པོ་དང་རིག་པ་མ་འབྲེལ་ན་ཟད་པར་
མི་ནུས་ཏེ་དབང་པོས་བལྟར་ཡོད་པས་དེ་ཀུན་ཟད་པར་ནུས་པ་ཡིན་ནོ༔ དེས་ན་འདི་ནི་ཤིན་ཏུ་ཟབ་པས་ན་ད་
ལྟ་ཉིད་དུ་གཏན་ལ་དབབ་ཏུ་ཡོད་པའོ༔ འདི་ལྟར་གཏན་ལ་ཕབ་ནས་ཉམས་སུ་བླངས་པས་རྟགས་ནི་འདོད་པ་
མེད་ཀྱང་རང་བཞིན་དུ་འབྱུང་ངེས་སོ༔ འདིའི་དུས་སུ་གནད་དུ་མི་འགུལ་བ་རྣམ་པ་གསུམ་མཆོག་ཏུ་གཅེས་སོ༔
ལུས་མ་འགུལ་བས་མིག་རང་སོར་གཏན་ལ་ཕེབས༔ མིག་མ་འགུལ་བས་རིག་པ་ཉིད་དང་འབྲལ་བ་མེད་པར་
གཏན་ལ་ཕེབས༔ རིག་པ་མ་འགུལ་བས་སྣང་བ་དང་གཟེར་ཐེབས་ཏེ་མི་འགུལ་བའོ༔ འདི་ལྟར་མ་འགུལ་བ་
གསུམ་དུ་བསྡད་པས་དམིགས་པ་ཐམས་ཅད་རང་སར་དག་ནས་སྣང་བ་རྒྱ་ཡིས་ཐེབས༔ འཁྲུལ་པ་རང་སར་
ལོག་ཡེ་ཤེས་མ་བུ་འཕྲད་པའི་ཉམས་ཞེས་བྱ་བ་ཡིན་ནོ༔ འདི་དག་ནི་རིག་པ་མཐོང་བའི་གནད་ཡིག་ཡང་དག་
པའོ༔ ལུ་གུ་རྒྱུད་རླུང་དང་བྲལ་ནས་ཐིག་ལེ་རྣམས་སྨིན་པའི་ཚེ་སྣང་བ་དུམ་བུའི་རྣལ་འབྱོར་པ་ཞེས་བྱ་སྟེ་ཐིག་
ལེ་དང་ཐིག་ཕྲན་དུ་འཆར་བས༔ འདི་ནི་དུམ་བུ་ལ་གོམས་པ་ཞེས་བྱའོ༔ འདི་ལྟར་བརྟན་པ་ཐོབ་ནས་རིག་པ་
རང་ངོའི་སྣང་བ་ཟབ་ཅིང་རྒྱ་ཆེ་བ་ལ་དཔྱད་པར་བྱ་སྟེ་དབྱིངས་ཀྱི་སྣང་བ་ལ་གོམས་པར་བྱའོ༔ ད་ནི་ཉམས་
གོང་ནས་གོང་དུ་འཕེལ་བར་བྱ་ཞིང་ཤེས་པ་རང་ཐོག་ཏུ་བལྟ་བར་བྱ་བའི་མན་ངག་བསྟན་པ་ཡིན༔ དེ་ཡང་
གོང་དུ་མིག་གི་དེ་བཞིན་ཉིད་ཤེས་པས་ཆོས་ཐམས་ཅད་ཀྱི་མདོ་དང་རྒྱས་པ་ཤེས་པར་བྱ་བའི་དོན་གྱི་སྐབས་སུ༔
མིག་མ་བདེ་ན་བཅོས་པའི་མན་ངག་གིས་ཇི་ལྟར་བདེ་བའི་ལུས་ཀྱི་གནད་ཀྱིས་བཅོས་པར་བྱའོ༔ ཐིག་ལེ་སྲན་
མ་ཙམ་དུ་ཤར་བ་དང་༔ འོད་རེ་ལྡེའི་རྣམ་པ་ཙམ་དུ་སྣང་བའི་ཚེ་ན་ཚད་དུ་ཕྱིན་པ་ཡིན་སྙམ་ནས་ཉམས་ལེན་
དང་བྲལ་ན༔ འདིའི་སྣང་བ་ལོག་ནས་བར་མ་དོ་གཉིས་པའི་བརྟན་པ་ཡིན་ཏེ༔ དེར་ཤེས་པ་གལ་ཏེ་མ་ཚུད་ན་
རང་བཞིན་སྤྲུལ་པ་ལས་མི་མཐོང་བས༔ འདི་ལ་བར་མ་ཆད་པར་རབ་ཏུ་གཅེས་སོ༔ དེ་ལྟར་ཉམས་སུ་བླངས་
པ་ལས་ལུས་ཀྱི་རྟགས་འགའ་འབྱུང་བ་ལ་རློམ་པ་བྱས་ལ་གཞག་པར་བྱ་བ་མ་ཡིན་ནོ༔ འདི་ཡང་སྣང་བ་ལྡོག་
པས་རྟག་ཏུ་ཉམས་སུ་བླངས་པ་གཅེས་སོ༔ དེ་ལྟར་ལུས་ཀྱི་རྟགས་བྱུང་བའི་དུས་སུ་འཕང་༔ དུར་ཁྲོད་ཅིག་
ནས་འོངས་ཏེ་ཐ་མ་ལ་འབུལ་ཞིང་རྫས་ཡོད་པ་རྣམས་ཀྱང་བླ་མ་ལ་དབུལ་བར་བྱའོ༔ བླ་མས་ཉམས་དྲིས་ཏེ་

ཡང་དེ་ཉིད་ལ་འདྲིས་སུ་གཞུག་སྟེ༔ དེ་ལྟར་བླ་མས་ནི་གདམས་ངག་ནི་དུས་གཅིག་ལ་མ་ཡིན་ཏེ༔ རིམ་གྱིས་
སློབ་མའི་ཤེས་པའི་ཉམས་དང་སྦྱར་ཞིང་གདབ་པར་བྱའོ༔ དེ་ལྟར་དུར་ཁྲོད་སོ་སོར་བཟུང་ནས་སྐབས་སུ་
ཉམས་བསྡུར་ཞིང་ཉམས་སུ་བླངས་པས་སློབ་མ་དང་གུ་རུ་བཅས་པ་རྣམས་དུས་གཅིག་ལ་སངས་རྒྱའོ༔ ཡང་
འོད་ནི་ཡུལ་གྲུའི་རྣམ་པ་ཙམ་ཐིག་ལེ་ནི་འཁར་ཕོར་ཁ་སྦུབ་པ་ཙམ༔ ལུས་ལ་ཡང་རྟགས་སུ་གཉེར་མ་མེད་ཅིང་
ཟས་དང་གོས་ཀྱི་འདུ་ཤེས་བྲལ་བའི་ཚེ་ལུས་གཅེར་བུར་ཕྱུངས་ཏེ་གངས་སམ་རྒྱ་མཚོའི་འགྲམ་དུ་ཉམས་སུ་
བླང་ཞིང་༔ ཡང་རྟགས་ཕྲ་མོ་དེ་ཀུན་ལ་རློམ་པ་མི་བྱ་བར་གོང་ལྟར་ཉམས་སུ་བླངས་པ་རབ་ཏུ་གཅེས་སོ༔
ལྟར་བྱས་པས་ཡང་འོད་ནི་ཡུལ་ཁམས་ཙམ་ཐིག་ལེ་ནི་ལྔ་ལྔའི་སྣང་བར་འགྱུར་ཏེ༔ དེའི་དུས་ན་ངག་དང་
སེམས་འདྲེས་པའི་རྟགས་འབྱུང་སྟེ༔ སྔར་མི་ཤེས་པའི་ཆོས་ཤེས་པ་དང་༔ རང་གི་བླ་མ་ལ་གདུང་བ་སྐྱེ་བ་ལ་
སོགས་པ་འབྱུང་བའི་ཚེ་ན༔ ཡང་དག་རྣམ་པར་ངེས་པ་ཞེས་བྱས་ཏེ་ཆོས་ཀྱི་གཏམ་རང་གཅིག་པུས་སྐད་ལྷང་
ལྷང་བརྗོད་པ་གལ་ཆེའོ༔ རྟགས་དེ་ཀུན་ལ་ཡང་རློམ་པ་མ་བྱས་པར་ཡང་གོང་ལྟར་ཉམས་སུ་བླང་བ་རབ་ཏུ་
གཅེས་སོ༔ འདི་ལྟར་བྱས་ན་ནི་འོད་ནི་སྟོང་གསུམ་ཙམ༔ ཐིག་ལེ་ནི་རེ་རེའི་ནང་དུ་སྐུ་རེ་རེ་འགྱུར་བས༔ དེའི་
ཚེ་ན་རང་གི་ལུས་མི་སྣང་བར་འགྱུར་ཏེ༔ སྐབས་སུ་འོད་ཀྱི་དཀྱིལ་ན་རང་གི་སོར་མོ་རྣམས་བཀྲམ་པའི་སྣང་བ་
འབྱུང་ཞིང་ལུས་དང་ཡན་ལག་ཀུན་ཀྱང་རང་གིས་རང་མི་མཐོང་སྟེ༔ སྐབས་སུ་ནི་འོད་ཀྱིས་ལུས་མཐོང་བ་ཡང་
འབྱུང་བས༔ དེའི་དུས་ན་རང་གི་ལག་སོར་འོད་ཀྱི་སྣང་བ་དེ་ལ་གཏད་ཅིང་ཉམས་སུ་བླངས་པས་མྱུར་དུ་ལུས་
ཟད་པར་འགྱུར་བ་ལ་ཐེ་ཚོམ་མེད་དོ༔ དེ་ནས་ལུས་ཟད་པར་མ་ཐུག་པ་ལ་ལུས་རེས་སྣང་རེས་མི་སྣང་བའི་
དུས་ན་ལུས་ངག་ཡིད་གསུམ་དབྱེར་མི་ཕྱེད་པའི་རྟགས་འབྱུང་སྟེ༔ འབྱུང་བ་རྣམས་ལ་ཐོགས་པ་མེད་པར་
འབྱུང་བ་ཡིན་ནོ༔ རྟགས་འདི་ཀུན་ཀྱང་འདོད་ཅིང་བྱས་པ་མ་ཡིན་ཏེ་ཡེ་ནས་ཤེས་བྱ་ཉིད་ལ་བབས་ཀྱིས་གྲུབ་
ནས་ཡོད་པས་ན་དེའི་རྩལ་དུ་དེ་སྣང་བ་ཡིན་ནོ༔ དེ་ནས་རང་གི་ལུས་ཟད་ནས་མི་སྣང་བའི་དུས་ན་རྣལ་འབྱོར་
པ་ཉམས་ཀྱི་དགོངས་པ་གདིང་དུ་གྱུར་པ་ཡིན་པས་ཉམས་སུ་བླང་བྱའི་ཤེས་པ་དང་བྲལ་བ་ཞེས་བྱའོ༔ འདི་
ལྟར་ཡུན་བག་ཙམ་གནས་པ་ཡིན་ནོ༔ དེ་ལྟར་གནས་པའི་ཚེ་ནི་རིག་པ་སྲང་ལ་ཐེབས་པའི་དུས་ཏེ༔ རིག་པ་
སྲང་ལ་ཕབ་ཡེ་ཤེས་ལམ་དུ་དྲངས་འོད་སྣང་ལ་འཕེལ་མེད་པ་ཡིན་པས་མི་འགྱུར་བའི་གདེང་སྐྱེས་པ་ཡིན་ནོ༔
དེ་ལྟར་བྱུང་ནས་སྣང་བ་ཅི་ཡང་མ་ཡིན་པའི་ངོ་བོར་གྱུར་ཏེ་གནས་པས་ཆོས་ཐམས་ཅད་རང་ཟད་ཀྱི་ཐོག་ཏུ་
ཕབ་པ་ཞེས་བྱ་སྟེ་གང་གི་ངོ་བོར་ཡང་མེད༔ འདི་ལྟར་ཡིན་པར་གྲུབ་པ་མེད་པའི་ཚེ་ན་ལུས་ངག་ཡིད་གསུམ་གྱི་

ཞེན་པ་ཟད་དེ་རིག་པ་རང་གི་ངོ་བོ་རྡོ་རྗེ་ལུ་གུ་རྒྱུད་ཆེན་པོར་བཞུགས་སོ༔ འདིར་ནི་སྐུ་གསུམ་གྱི་ཞེན་པ་རང་
ཟད་སྐུ་ལས་འདས་པའོ༔ འདི་ཀུན་གྱི་དུས་ན་ཡང་འཇུག་པ་ལ་དབང་ཐོབ་པ་དང་༔ སྐྱེ་བ་ལ་དབང་ཐོབ་པ་
གཉིས་ཏེ༔ སེམས་ཅན་གྱི་དོན་ནི་མ་འགགས་པར་རང་བཞིན་གྱིས་བྱར་ཡོད་དོ༔ དེ་ལྟར་ཉམས་སུ་བླངས་པས་
ཟག་མེད་དུ་མྱ་ངན་ལས་འདས་པའི་མན་ངག་མཆོག་གི་སྙིང་པོ་ཞེས་བྱ་སྟེ་རབ་ཏུ་ཟབ་པའོ༔ ཧྲཱིཿ༔ རྒྱ་རྒྱ་རྒྱ༔
གལ་ཏེ་སྐྱེས་བུ་ཆེན་པོ་དེ་ནི་དེ་ལྟར་ཉམས་སུ་ལེན་པའི་དུས་ན་བར་ཆོད་ཀྱི་དབང་དུ་གྱུར་ན་ཡང་འདི་ལྟ་སྟེ༔
ལུས་ངག་གི་སྤྱོད་པ་སྔོན་དུ་འགྲོ་བ་འཁོར་འདས་རུ་ཤན་འབྱེད་པའི་དུས་ནས་སོང་ན༔ སྐྱེས་བུ་དེ་ནི་རང་
བཞིན་སྤྲུལ་པ་སྐུའི་ཞིང་ཁམས་སུ་དབུགས་ཕྱུངས་ནས་ལོ་ལྔ་བརྒྱ་ན་བར་མ་དོ་མེད་པར་སངས་རྒྱ་བ་ལ་ཐེ་
ཚོམ་མེད་དོ༔ ལུས་ཀྱི་གནད་གཅུན་པའི་དུས་སུ་བར་ཆད་ན་བར་དོའི་སྣང་བ་ཐ་མ་ལྷུན་གྲུབ་རིན་པོ་ཆེའི་སྣང་
བ་ལ་ཐིམ་ལུགས་བརྒྱད་དང་བཅས་ཏེ་སངས་རྒྱ་བ་ཡིན་ནོ༔ སྣང་བ་གོང་ནས་གོང་དུ་འཕེལ་བའི་ཚེ་བར་ཆོད་
ན་བར་དོ་གཉིས་པ་ཡེ་ཤེས་བཞིའི་སྣང་བ་ལ་སངས་རྒྱ་བར་ངེས་སོ༔ རང་རིག་པ་ཉིད་ཚད་ལ་ཕེབས་མ་ཕེབས་
ཀྱི་མཚམས་སུ་ཚེའི་དུས་བྱས་ནས་བར་མ་དོ་དང་པོ་ཚོམ་བུ་ལ་ངེས་པ་ཐོབ་སྟེ་ཞག་ལྔ་སྐད་ཅིག་མ་རྣམ་པ་
གསུམ་གྱི་ཆའི་གྲོལ་བར་ངེས་སོ༔ འདི་ལྟར་ཉམས་སུ་ལེན་པར་འདོད་ཅིང་ཞུགས་ནས་ཚེའི་བར་ཆད་བྱུང་བ་
རྣམས་དེ་ལྟར་ཡིན་གྱིས༔ འདིའི་སྒོར་ཞུགས་པའམ་ཚིག་གི་ཕྱིར་སྤྱོད་པ་ཙམ་ནི་དེ་ལྟར་མ་ཡིན་ནོ༔ ཕྱི་མའི་
ལུས་བཟང་ངན་ལེན་ལུགས་ནི་ཐབས་ཐུན་མོང་མ་ཡིན་པའི་སྒོ་མཐོང་བའི་དབང་གིས་ཡོད་དོ༔ མངལ་གྱི་སྒོ་
འགྲིམ་པ་ནི་མ་ཡིན་ནོ༔ དེའི་ཕྱིར་ན་ལུས་ངག་གི་བྱ་བ་གཏན་གྱིས་ཚེར་མར་མི་འགྱུར་བའི་ཡུལ་དུ་ཉམས་སུ་
ལེན་པ་ནི་རབ་ཏུ་གཅེས་སོ༔ ཉམས་སུ་མ་བླངས་པར་སངས་མི་རྒྱ་སྟེ༔ དཔེར་ན་མ་སྤྱད་པར་བཞག་པའི་
གཏེར་དང་འདྲའོ༔ འཁྲུལ་པའི་སྣང་བ་འདི་ཉིད་མ་འགགས་པར་ཚིག་གིས་དགག་ཏུ་རེ་བ་ནི་རྣམ་པ་ཐམས་
ཅད་དུ་འབྱུང་མི་སྲིད་དོ༔ ཚིག་གིས་གྲོལ་ན་འཇིག་རྟེན་གྱི་གཏམ་རྒྱུད་ཀྱིས་ཀྱང་གྲོལ་བར་འགྱུར་ཏེ་རྣམ་པ་ལ་
གྲོལ་མི་སྲིད་དོ༔ དཔེར་ན་ནོར་བུ་རིན་པོ་ཆེ་དེ་ལ་ཡོན་ཏན་རང་རྫོགས་སུ་ཡོད་ཀྱང་བྱི་དོར་མ་བྱས་པར་དགོས་
འདོད་ཕྱིར་འབྱུང་བར་མི་ནུས་སོ༔ དེ་བཞིན་དུ་རིག་པའི་ངོ་བོ་ལ་ཡོན་ཏན་མ་འགགས་པར་རང་རྫོགས་སུ་ཡོད་
ཀྱང་ཉམས་སུ་མ་བླངས་ན་འདི་ཉིད་ལ་རྩལ་རྫོགས་པར་ནུས་པ་མ་ཡིན་ནོ༔ རྟག་ཏུ་ཁྱིམ་མེད་རི་ཁྲོད་བྱ༔ ཞེས་
པས་རྐྱེན་མ་ཡིན་པའི་ཡུལ་དུ་ཕྱིན་ཏེ་ཉམས་སུ་བླངས་ན་སྣང་བ་འདི་ཉིད་ལ་ཆོད་ངེས་སོ༔ཡང་འབྱེད་སྦས་
པའི་ཉམས་སུ་ལེན་པ་དངོས་གཞིའི་གནད་ཡིག་ཆེན་མོ་རྫོགས་སོ༔ ཨཻ༔ རྒྱ་རྒྱ་རྒྱ༔ འདི་མིན་གཞན་ལ་སྤྱོད་

པའི་སྒོམ་ཆེན་ཡི་རེ་ཆད༔ དེ་ཕྱིར་བླ་མའི་མན་ངག་གསང་མཆོག་ངེས་པ་འདི༔ ནམ་ཞིག་འབྱུང་བའི་དུས་ནི་
བྱུང་བའི་ཚེ༔ སྐལ་ལྡན་སྙིང་གི་བུ་དང་འཕྲད་པར་ཤོག༔ དེ་དག་གསང་མཆོག་ངེས་པ་འདི་འཕྲད་ནས༔ འདི་
ཡིས་རང་རྒྱུད་གྲོལ་བར་བྱས་ནས་ནི༔ བསྟན་པའི་སྙིང་པོ་འདི་ནི་རྒྱས་བཏབ་ནས༔ ཡུན་གྱི་བཙས་སུ་འདི་ཉིད་
སྦེད་པར་ཤོག༔ བདེ་གཤེགས་མཁའ་འགྲོ་རྣམས་ཀྱིས་འདི་ལ་བྱིན་གྱིས་རློབས༔ བདག་གི་སྙིང་པོ་ངེས་པའི་
ལྡེ་མིག་ཏུ༔ གནད་ཀྱི་དོན་ཀུན་བསྡེབས་ནས་འདིར་བཀོད་དེ༔ ཕྱི་རབས་སྐལ་ལྡན་རྣམས་ཀྱི་དོན་དུ་ནི༔ རང་
གི་ཉམས་མྱོང་བླ་མའི་མན་ངག་དང་༔ རྒྱུད་ཀྱི་གཞུང་ལ་བརྟེན་ནས་འདི་ལྟར་བྲིས༔ ཨཻ༔ ཕྱི་རབས་འཇུག་པའི་
སྐལ་ལྡན་ངེས་པ་ཅན༔ འདི་ལ་ཐེ་ཚོམ་མ་བྱེད་ཚད་མ་ཡིན༔ ཡིད་དཔྱོད་དང་ནི་རང་དགའ་མ་ཡིན་ཏེ༔ རིམ་
གྱིས་སྙན་ཁུང་བརྒྱུད་པའི་མན་ངག་ནི༔ བླ་མས་བདག་ལ་གཏད་དེ་ཉམས་བླངས་པ༔ འདི་ཉིད་སྟེང་དུ་ཡང་
ནས་ཡང་ཕབ་པས༔ འདི་དོན་མི་འགྱུར་གནད་ཀྱི་ཡི་གེ་རུ༔ བླ་མས་གསུངས་ཤིང་བདག་གིས་ཉམས་བླངས་
པའི༔ རང་བཞིན་དོན་གྱི་གནད་ཀྱི་མན་ངག་འདི༔ གསང་བའི་ཡི་གེ་དམར་རུའི་ཉམས་ལེན་ལ༔ འགྱུར་དབང་
མེད་པར་གནད་རྣམས་བསྡུས་ནས་ནི༔ ཕྱི་རབས་འདི་བརྟེན་སྐལ་དང་ལྡན་པ་ཀུན༔ འདི་ལྟར་ཉམས་སུ་
ལོངས་ཤིག་ས་མ་ཡ༔ ཞེས་བྱེ་མ་ལ་མུ་ཏྲས་གསུངས་ཏེ༔ མཆིམས་ཕུ་བྲག་དམར་དགེ་གོང་དུ་སྒྲ་རང་འགྱུར་དུ་
མཛད་ནས་ཆོས་རྟགས་ཀྱི་རྒྱ་དང་མཁའ་འགྲོ་མའི་རྒྱས་བཏབ་སྟེ་སྤས་སོ༔ སྒྲི༔ སྔགས་ཀྱི་སྲུང་མས་སྲུངས་
ཤིག༔ མན་ངག་འདི་རྣམས་ནི་ཕྱི་མའི་ཚེ་ས་ལ་གནས་པའི་བྱང་ཆུབ་སེམས་དཔའ་ཞིག་གིས་རྙེད་ནས༔ དེའི་
འོག་ཏུ་ལག་ན་རྡོ་རྗེའི་སྤྲུལ་པ་ཅིག་གིས་དར་ཞིང་རྒྱས་པར་བྱེད་དོ༔ ༔
༄༅༔ མན་ངག་མདོ་བྱང་བསྡུས་པའི་སྒྲོན་མ་བཞུགས་སོ༔ མཉམ་ཉིད་ཡེ་ཤེས་རྫོགས་ལ་ཕྱག་འཚལ་ལོ༔ དག་པའི་
སྣང་བ་ཆེན་པོ་ནི༔ རྣལ་འབྱོར་དོན་ཆེན་ཉེར་མཚོན་ཏེ༔ འདི་ནི་ལུང་ཆེན་རྣམས་ཀྱི་དམ་པའོ༔ བདག་ཉིད་
གཅིག་པུར་གནས་པའི་ཚེ༔ རི་དྭགས་ལྟ་བུར་ཤེས་པར་བྱ༔ དུར་ཁྲོད་དག་ཏུ་རྒྱུ་བའི་ཚེ༔ གླང་པོ་ལྟ་བུར་ཤེས་
པར་བྱ༔ སྣང་བ་ཉམས་དང་ལྡན་པའི་ཚེ༔ རྒྱ་མཚོ་ལྟ་བུར་ཤེས་པར་བྱ༔ རིག་པ་ཚད་དུ་སྨིན་པའི་ཚེ༔ སྨྱོན་པ་
ལྟ་བུར་ཤེས་པར་བྱ༔ རྣལ་འབྱོར་ཕུང་པོ་བོར་བའི་ཚེ༔ དུར་ཁྲོད་ལྟ་བུར་ཤེས་པར་བྱ༔ ཡེ་ཤེས་མ་བུ་ཕྲད་པའི་
ཚེ༔ ཉི་ཟླ་ལྟ་བུར་ཤེས་པར་བྱ༔ ཤེས་པ་དྲན་མེད་ཡལ་བའི་ཚེ༔ ནམ་མཁའ་ལྟ་བུར་ཤེས་པར་བྱ༔ འདི་དག་
ཤེས་པའི་རྣལ་འབྱོར་ནི༔ སྐྱེ་མེད་གདེང་ཆེན་ཁོང་དུ་ཚུད༔ སྣང་བ་རྣམས་ལ་ཕ་རོལ་ལོ༔ རྒྱུད་ཀྱི་ཁོང་སྙིང་བཅུ་
བདུན་པོ༔ སྒོམ་ཁྲིགས་གཅིག་ཏུ་བསྡེབས་པ་ནི༔ ལོ་འདབ་རྒྱས་པའི་སྡོང་པོ་འདྲ༔ ཉམས་ལེན་ལག་ཁྲིད་

བཅུ་དྲུག་ནི༔ རིག་པ་གཅིག་ལ་བསྡུས་པ་ནི༔ མུ་ཏིག་རྩར་ལ་བརྒྱུས་པ་འདྲ༔ དེབས་ཀྱི་མན་ངག་རྣམ་གཉིས་
ཀྱིས༔ གཏད་པ་གཉིས་སུ་བསྟན་པ་ནི༔ བང་མཛོད་རྒྱས་པའི་ལྡེ་མིག་འདྲ༔ ངོ་མཚར་མན་ངག་རྣམ་བཞི་ནི༔
རྣལ་འབྱོར་གཅིག་ལ་ཚང་བ་ནི༔ མིག་གི་སྟེང་དུ་མཛུབ་བཞག་འདྲ༔ ཡ་མཚན་ཅན་གྱི་ཚིག་བཞི་ཡིས༔ སྐལ་
ལྡན་སྙན་དུ་བསྩལ་བ་ནི༔ ལུག་རིད་རྣ་བར་ཁུ་བྱུག་འདྲ༔ མཐར་ཐུག་གསང་བའི་དོན་བཞི་ཡིས༔ འབྲས་བུ་
གནད་དུ་ཕབ་པ་ནི༔ གནད་ནས་ཟིན་པའི་སྲོག་སྙིང་འདྲ༔ གསང་བའི་རྒྱུད་ཆེན་བཅུ་བདུན་པོ༔ རྣལ་འབྱོར་
གཅིག་གིས་ཤེས་པ་ནི༔ ཕྱུག་པོའི་བང་མཛོད་སྒོ་ཕྱེ་འདྲ༔ དེ་རྣམས་དོག་ཏིག་བཅུ་བདུན་པོ༔ རྒྱུད་ཆེན་གཞུང་
དང་སྦྱར་བ་ནི༔ གླང་ཆེན་སྣ་ནས་དཀྱུས་ཟིན་འདྲ༔ བཤད་པའི་མན་ངག་རྣམ་བཞི་ནི༔ སྐྱེས་བུའི་བློ་ལ་
འདེབས་པ་ནི༔ རི་རྒྱལ་ཁ་ནས་རྦབ་གཏོང་འདྲ༔ ཁྱད་པར་མན་ངག་བཅུ་བདུན་གྱིས༔ གང་ཟག་གཅིག་གིས་
དབང་བྱས་པ༔ མུན་ཁུང་ནང་གི་སྒྲོན་མེ་འདྲ༔ ཡི་གེ་འཕྲུལ་གྱི་སྒྲོ་ཡིག་གིས༔ ཨཱ་ལི་ཀཱ་ལའི་དོན་བསྡེབས་པ༔
ཀ་ལ་པིང་ཀའི་སྒྲ་བསྒྱུར་འདྲ༔ ཀ་དག་ལྷུན་གྲུབ་རྣམ་པ་གཉིས༔ གྲུབ་མཐའ་སྡེབས་སུ་བྱས་པ་ནི༔ བཙན་པོ་
མཁར་དུ་ཞུགས་པ་འདྲ༔ སྨྲ་བྱེད་མཚོན་ཆ་རྣམ་པ་དྲུག༔ ཕ་རོལ་རྣམས་དང་སྨྲ་བ་ནི༔ ཏིལ་མར་ངར་བཏགས་
རལ་གྲི་འདྲ༔ ཐིག་ལེ་ཕྱི་ནང་པྲ་ཁྲིད་གཉིས༔ གང་གིས་གོམས་པར་བྱས་པ་དེ༔ རྒྱལ་པོས་དམངས་ལ་དབང་
བསྒྱུར་འདྲ༔ ཐུན་བཞི་དག་གི་མན་ངག་གིས༔ དེ་ཉིད་ལམ་དུ་སློང་བ་ནི༔ བྱ་བ་བཏང་བའི་སྐྱེས་བུ་འདྲ༔
བཞག་ཐབས་བཞི་ཡི་གདམས་པ་ཡིས༔ རྣལ་འབྱོར་རིག་པའི་གནས་བཙལ་བ༔ མཐོན་པོའི་རི་རྩེར་ཕྱིན་པ་
འདྲ༔ ཞལ་ཆེམས་རྣམ་པ་ལྔ་རྣམས་ལ༔ འཆི་ཁར་ལམ་དུ་བྱེད་པ་ནི༔ ཐོག་ཆེན་ས་ལ་ལྟུང་བ་འདྲ༔ དེ་དག་
འཛོམས་པའི་སྐྱེས་བུ་ཡིས༔ བྱ་བ་སྤངས་ནས་བལྟ་བ་ནི༔ མི་ཟད་གཏེར་དང་ཕྲད་པ་འདྲ༔ དེ་ཕྱིར་ཡི་གེ་འདི་
དག་ནི༔ རྣལ་འབྱོར་པ་ཡིས་གསང་ཞིང་སྤྱད༔ རབ་ཏུ་དབེན་པའི་ས་ཕྱོགས་སུ༔ རི་དྭགས་དམན་པའི་ཚུལ་
གྱིས་འདུག༔ འདུ་འཛི་སྤངས་པའི་ས་ཕྱོགས་སུ༔ ཐ་མལ་པ་ཡི་ཚུལ་གྱིས་འདུག༔ དགྲ་གཉེན་མེད་པའི་ས་
ཕྱོགས་སུ༔ སྤྱང་པོ་ལྟ་བུའི་ཚུལ་གྱིས་འདུག༔ ཡུལ་དམིགས་མེད་པའི་ས་ཕྱོགས་སུ༔ ཅི་དགར་སྤྱོད་པའི་ཚུལ་
གྱིས་འདུག༔ ཨེ་མ་ཧོ༔ གཞི་མཐོང་བ་ལ་རྩ་བ་མེད༔ ཆོས་ཉིད་མཐོང་ལ་སྒོམ་པ་མེད༔ རིག་པ་མཐོང་ལ་མན་
ངག་མེད༔ སྣང་བ་མཐོང་ལ་ལྟ་བ་མེད༔ དོན་མཐོང་བ་ལ་སྙིང་རྗེ་མེད༔ སེམས་མཐོང་བ་ལ་སྤྱོད་པ་མེད༔ སྐྱེ་ཤི་
མཐོང་ལ་དགེ་སྡིག་མེད༔ དངོས་པོ་མཐོང་ལ་སངས་རྒྱས་མེད༔ འཁྲུལ་པ་མཐོང་ལ་དམྱལ་བ་མེད༔ ང་རང་མཐོང་
ལ་ཐམས་ཅད་མེད༔ ཉམས་སུ་ལེན་པ་གསང་བའི་དེབས༔ མན་ངག་ཀུན་གྱི་མདོ་བྱང་དུ༔ ཤྲཱི་སིང་ཧ་བདག་

གིས་བཀོད༔མན་ངག་གི་མདོ་བྱང་བསྡུས་པའི་སྒྲོན་མ་ཞེས་བྱ་བ་ཐམས་ཅད་ཀྱི་དོན་འགྲེལ་ཆེན་པོ་ཨི་ཏི༔
རྒྱ་རྒྱ་རྒྱ༔ སྔགས་ཀྱི་སྲུང་མ་ཨེ་ཀ་ཛ་ཏཱི་དང་༔ ཞྭའི་མགོན་པོ་དམ་ཚིག་གི་བདག་པོས་སྲུངས་ཤིག་གཏད་དོ༔
ལས་ཅན་ཅིག་དང་ཕྲད་པར་ཤོག༔ བདག་འདྲ་སྨྱོན་པ་ལྕེ་བཙན་གྱིས༔ གཅིག་པུར་རི་ཁྲོད་བྱས་པས་ཉག་
གཅིག་རྩ་བ་ཆོད༔ འདུ་འཛི་གཡོག་འཁོར་སྤངས་པས་སྣང་བ་གྲོགས་སུ་ཤར༔ མན་ངག་ནོར་ཕྱིར་མ་བཙོངས་
བྱིན་རླབས་འོད་པོ་ཆེ༔ ཆོས་རྣམས་ཟད་སར་བསྐྱལ་བས་ལྟ་སྒོམ་གཉིས་དང་བྲལ༔ སྒྲ་བཞི་ཉམས་སུ་བླངས་
པས་འབྱུང་བའི་དགྲས་མི་ཚུགས༔ མན་ངག་གཞུང་བཞིན་སྤྱད་པས་རྫུ་འཕྲུལ་སྣ་ཚོགས་གྲུབ༔ ད་ནི་གྲོལ་དང་
མ་གྲོལ་གཉིས་སུ་མེད་དོ༔ ཨེ་མ་ཧོ༔
༄༅༔ ༔དམིགས་གཏད་གསལ་བའི་སྒྲོན་མེ་བཞུགས་སོ༔ རྒྱ་གར་སྐད་དུ༔ བྷང་གྷ་ལང་རྨ་རྨ་གི་དུ་ཡཾ༔ བོད་སྐད་དུ༔
མན་ངག་རིན་པོ་ཆེའི་དེབས་དམིགས་གཏད་གསལ་བར་བྱེད་པའི་སྒྲོན་མེ༔ དཔལ་སྐུ་གསུམ་གྱི་བདག་ཉིད་ལ་
ཕྱག་འཚལ་ལོ༔ རྒྱ་ཆད་ཕྱོགས་ལྷུང་མེད་པའི་ལྟ་བ་དང་༔ སྣང་བ་རང་སར་དག་པའི་སྒོམ་པ་དང་༔ ཟིན་པ་
བྲལ་བ་མེད་པའི་སྤྱོད་པ་དང་༔ སྒྲུབ་མེད་རྩལ་སྤྲུག་ཟིན་པའི་འབྲས་བུའི་དོན༔ ཉམས་བླངས་ཕྱོགས་གཅིག་
དག་ཏུ་བསྡེབས་པ་འདི༔ སྐྱེས་བུ་ཡང་རབ་རྣམས་ཀྱི་དོན་དུ་བསྟན༔ སརྦ་ཏ་ཐཱ་ག་ཏ་ཨ་པ་ཡྱོ ཀྱེ་མ་རིགས་
ཀྱི་བུ་རྣམས་ཀྱིས་འདི་ལྟར་ཡིད་ཆེས་པར་གྱིས་ཤིག༔ རང་གི་རིག་པ་ཉིད་ལྷག་མཐོང་དུ་མཐོང་བར་བྱེད་པའི་
མན་ངག་གི་ལག་ཁྲིད་རིན་པོ་ཆེའི་རྩར་ཕྲེང་ནི༔ དང་པོ་རིག་པ་གཅེར་མཐོང་ལ་ཡིད་མ་ཆེས་ན༔ གྲུབ་མཐའ་
ངན་པ་ལོག་པ་འབྱུང་དོགས་སྲིད་ལས༔ སྔོན་དུ་བྱང་ཆུབ་སེམས་སྦྱོང་གི་མན་ངག་ལ་བསླབ་པར་བྱའོ༔ དེ་ནས་
སེམས་འབྱོངས་པའི་དྲོད་རྟགས་གཏན་ལ་ཕེབས་པ་དང་༔ གསང་སྔགས་གཞན་དག་གི་མན་ངག་གིས་ལམ་དུ་
དྲངས་ཏེ༔ གང་ཟག་ཆགས་པ་ཅན་དང་ཆགས་པ་མེད་པ་གཉིས་སུ་བྱས་ནས༔ རྩ་དང་རླུང་དང་ཐིག་ལེ་ལ་
བསླབ་པར་བྱའོ༔ དེ་ལྟར་རྩ་རླུང་གི་དྲོད་རྟགས་གཏན་ལ་ཕེབས་ནས༔ དྲན་པ་རྒྱུན་གཅོད་ཀྱི་མན་ངག་གིས་
རིག་པ་ཉིད་འབྱུང་བ་ལས་ལྡོག་པར་བྱའོ༔ དེ་ལྟར་འབྱུང་བ་ལྔ་ལས་བཟློག་ནས༔ སྦས་པ་མིག་འབྱེད་ཀྱི་མན་
ངག་གིས་སྤྱོད་པ་སྒོམ་པ་ལྟ་བ་འབྲས་བུའི་འདུག་ཚུལ་ལྟ༔ དེ་ལྟར་ལྟ་སྒོམ་སྤྱི་དང་རང་གི་འདུག་ཚུལ་བལྟས་
ནས༔ སྤྱོད་པ་བསྡུས་པའི་སྒྲོན་མེའི་མན་ངག་གིས༔ རང་གི་སྤྱོད་པ་བཞི་སྐོར་དུ་གཏན་ལ་དབབ་པའོ༔ དེ་ལྟར་
སྤྱོད་པའི་དྲོད་ཚད་རྙེད་ནས༔ ད་སེམས་ཉིད་ཏིང་ངེ་འཛིན་ལ་དབང་ཐོབ་པར་བྱ་བའི་ཕྱིར༔ སྒོམ་པ་བསྡུས་པའི་
མན་ངག་གིས༔ སྒོམ་པ་བཞི་སྐོར་གྱིས་སེམས་ལ་དབང་ཐོབ་པར་བྱའོ༔ དེ་ལྟར་སེམས་ལ་དབང་ཐོབ་པར་

བྱས་ནས༔ ད་རང་གི་འདུག་ཚུལ་གཏན་ལ་དབབ་པའི་ཕྱིར༔ ལྟ་བ་བསྡུས་པའི་སྒྲོན་མེའི་མན་ངག་གིས༔
སེམས་རྒྱལ་སར་འདོན་པར་བྱ་བའི་ཕྱིར༔ རང་གི་ལྟ་བ་བཞི་སྐོར་གྱིས་སེམས་སླར་མི་ལྡོག་པར་བསྟན་པའོ༔
དེ་ལྟར་སེམས་ཀྱི་རྒྱལ་ས་ཟིན་པར་བྱས་ནས༔ ད་སེམས་དེ་མི་ལྡོག་པར་བརྟན་པར་བྱེད་པའི་ཐབས་སུ་འབྲས་
བུ་བསྡུས་པའི་སྒྲོན་མེའི་མན་ངག་གིས༔ རང་གི་འབྲས་བུ་བཞི་སྐོར་གྱིས་སེམས་དང་རིག་པ་ངོ་སྤྲད་པར་བྱའོ༔
དེ་རྣམས་ནི་སེམས་གཏན་ལ་འབེབས་པའི་ཡི་གེའོ༔ དེ་ལྟར་སེམས་གཏན་ལ་ཕབ་ནས༔ དེ་རང་གི་རིག་པ་
གཏན་ལ་དབབ་ཅིང་ཉམས་སུ་བླང་བ་ལ་དངོས་གཞི་མན་ངག་གིས་རིག་པ་དང་དངོས་པོ་ངོ་སྤྲད་པའི་མན་ངག་
ལ་བསླབ་པར་བྱའོ༔ དང་པོ་མན་ངག་གི་ཆེ་བ་བསྟན་ནས༔ གཉིས་པ་སྣོད་དང་ལྡན་པའི་སློབ་མ་ལ་གདམས་
ཤིང་སྣོད་བརྟགས་ནས༔ གསུམ་པ་ཉམས་སུ་ལེན་པའི་གནས་དང་༔ དད་པ་དང་ལྡན་པའི་སློབ་བུ་དེས་བླ་མ་
མཉེས་པར་བྱ་སྟེ་གདམས་པ་ཞུ་བར་བྱ་བ་དང་༔ དེ་ལྟར་ཞུས་ནས་རང་གི་བློ་ལ་ལོངས་པར་བྱ་སྟེ་ཡི་གེ་འདི་
གསང་ཞིང་སྦ་བར་བྱས་ནས༔ བཞི་པ་ཉམས་སུ་ལེན་པའི་དང་པོ་སྔོན་འགྲོ་ལུས་ངག་གི་སྤྱོད་ལམ་ཇི་ལྟར་བྱ་
བའི་རིམ་པ་བྱས་ནས༔ ལྔ་པ་ལུས་ཀྱི་གནད་གཟིར་ནས༔ དྲུག་པ་རིག་པ་དངོས་བལྟ་ཞིང་མཐོང་བར་བྱ་བ་
དང་༔ བདུན་པ་རིག་པ་མཐོང་བའི་སྐྱེས་བུ་དེ་དཔལ་ཀུན་ཏུ་བཟང་པོ་དང་མཉམ་པར་བསྟན་ནས༔ བརྒྱད་པ་
དེ་ཉམས་སུ་བླང་བ་རིམ་གྱིས་ཤར་བ་ལ་བསླབས་ཏེ་ཉམས་གོང་ནས་གོང་དུ་འཕེལ་བའི་དྲོད་རྟགས་བརྟན་
པར་བྱས་ནས༔ དེ་དག་ཀྱང་མན་ངག་ཚིག་གསུམ་དུ་བསྡུས་ནས་གང་ཟག་ལས་ཅན་ཅིག་ལ་བསྟན་པར་བྱ་
བར་གསུངས་སོ༔ དེ་ལྟར་ཉམས་སུ་བླངས་ནས་དེའི་དོན་ལ་ཡིད་ཆེས་པར་བྱ་བའི་ཕྱིར༔ རིག་པ་རྒྱབ་བརྟེན་
གྱི་མན་ངག་གིས་གཏན་ལ་ཕབ་ནས༔ དེ་ལྟར་རིག་པ་དེ་གཏན་ལ་ཕབ་ནས་རང་ངོ་ལ་ཡིད་ཆེས་བསྐྱེད་དེ༔ དེ་
ཉོན་མོངས་པའི་དབང་དུ་མི་འགྱུར་བར་བྱ་ཕྱིར༔ ཉོན་མོངས་པ་དང་དངོས་གཞི་བསྟན་པའི་འགལ་བ་བསྡུས་
པའི་སྒྲོན་མའི་མན་ངག་གིས་ཉོན་མོངས་པ་དེ་རྣམས་ངོས་བཟུང་ནས༔ དེ་ལྟར་ཉོན་མོངས་པ་དེ་རྣམས་ངོས་
བཟུང་ནས་གཞན་དག་གི་འཁྲུལ་པའི་གྲུབ་མཐའ་རྣམས་དང་༔ ཉོན་མོངས་པ་དང་ཕྱི་རོལ་གྱི་འདོད་པ་རྣམས་
ཁྱད་མེད་དུ་འདུག་པར་བསྟན་པ་ནི༔ གཞན་འདོད་བསྡུས་པའི་བཅུད་ཕུར་གྱི་མན་ངག་གིས་གཞན་དག་གི་
འདོད་པ་ངོ་ཤེས་པར་བྱས་ནས༔ རིག་པ་ཉིད་ལ་ཡིད་ཆེས་པར་བསྟན་ནས༔ དེ་ལྟར་གཞན་གྱི་རིག་པའི་ཡེ་
ཤེས་མི་མཐོང་བར་བསྟན་ནས༔ རང་གི་རིག་པ་ལ་ཡིད་ཆེས་པར་བྱ་བའི་ཕྱིར་རིག་པ་བསྡུས་པ་སྒྲོན་མའི་མན་
ངག་གིས་རིག་པའི་འདུག་ཚུལ་གཏན་ལ་ཕབ་ནས༔ རང་གི་རིག་པ་དེ་སྐུ་གསུམ་དུ་གཏན་ལ་འབེབས་པ་ནི༔

སྐུ་གསུམ་བསྡུས་པའི་སྒྲོན་མའི་མན་ངག་གིས་རིག་པ་སྐུ་གསུམ་དུ་ཡིད་ཆེས་པར་བྱས་ནས༔ དེ་ལྟར་རིག་པ་སྐུ་
གསུམ་དུ་གཏན་ལ་ཕབ་ནས་རང་གི་རིག་པ་དེ་ལྟ་སྒོམ་སྤྱོད་པར་གཏན་ལ་དབབ་པ་ནི༔ ལྟ་སྒོམ་བསྡུས་པའི་
སྒྲོན་མའི་མན་ངག་གིས་རིག་པ་དེ་ཉིད་ལྟ་སྒོམ་སྤྱོད་པ་ཡིན་པར་གཏན་ལ་ཕབ་ནས༔ དེ་ལྟར་ལྟ་སྒོམ་སྤྱོད་པར་
གཏན་ལ་ཕབ་པའི་རིག་པ་དེ༔ རང་གི་རིག་པ་ཐིག་ལེ་ཉག་གཅིག་ཏུ་གཏན་ལ་ཕབ་པ་ནི༔ ཉག་གཅིག་བསྡུས་
པའི་སྒྲོན་མའི་མན་ངག་གིས་རང་གི་རིག་པ་ཐིག་ལེ་ཉག་གཅིག་ཏུ་གཏན་ལ་ཕབ་ནས༔ དེ་ལྟར་ཐིག་ལེ་ཉག་
གཅིག་ཏུ་ཕབ་པའི་རིག་པ་སྟེ༔ རིག་པ་དེ་ཉིད་ལས་དགེ་སྡིག་ཐམས་ཅད་ལས་འདས་པར་གཏན་ལ་འབེབས་
པ་ནི༔ དགེ་སྡིག་བསྡུས་པའི་སྒྲོན་མའི་མན་ངག་གིས་རང་གི་རིག་པ་དེ་ཆོས་ཐམས་ཅད་དུ་ལ་བཟླ་བར་བྱའོ༔
དེ་ལྟར་མན་ངག་གིས་དོན་ཐམས་ཅད་རྣམ་པར་བསྡེབས་ནས་གང་ཟག་ཅིག་གི་ཆ་རྐྱེན་དུ་བསྟན་པ་ནི༔ རིན་པོ་
ཆེ་གསེར་མིག་གཡུ་ཡིས་སྤྲས་པ་ཞེས་བྱ་སྟེ་མཆོག་ཏུ་ཟབ་པར་བསྟན་པའོ༔ དེའི་ཕྱིར་ན་མན་ངག་འདི་དག་
རྣམས་ཤིན་ཏུ་ཟབ་པས༔ ཐེག་པ་དམན་པའི་རིགས་ལ་ཚིག་ཟུར་ཙམ་ཡང་བརྗོད་པར་མི་བྱའོ༔ གལ་ཏེ་བརྗོད་
ཅིང་བསྟན་ན་སེམས་ཅན་དམྱལ་བ་ལས་འགྲོ་ས་མེད༔ འཇིག་རྟེན་འདིར་ཡང་མིག་ཐང་ལ་འབྲུལ༔ ཁ་ནས་
ཁྲག་སྐྱུགས་ནས་འཆི་བར་འགྱུར་རོ༔ དེ་བས་ན་རབ་ཏུ་གསང་ངོ་༔ མན་ངག་འདི་དག་ནི་ཡི་གེ་ཉུང་ལ་དོན་
མང་ཞིང་རྒྱས་པར་བསྟན་ལ༔ གདམས་པ་འདིའི་གནད་ནི་ཤིན་ཏུ་འདུས་པར་བསྟན་པའོ༔ དམིགས་གཏད་
ཪིན་པོ་ཆེ་གསལ་བའི་སྒྲོན་མེ་ཞེས་བྱ་བ༔ ཉམས་སུ་ལེན་པའི་སྒོམ་ཁྲིགས་ཆེན་པོ་རྫོགས་སོ༔ སྔགས་ཀྱི་སྲུང་
མས་སྲུངས་ཤིག༔ མན་ངག་འདི་རྣམས་ནི་ཕྱི་མའི་ཚེ༔ ས་ལ་གནས་པའི་བྱང་ཆུབ་སེམས་དཔའ་ཞིག་གིས་རྙེད་
ནས༔ དེའི་འོག་ཏུ་ལག་ན་རྡོ་རྗེའི་སྤྲུལ་པ་ཞིག་གིས་དར་ཞིང་རྒྱས་པར་བྱེད་དོ༔ ཨི་ཏི༔ རྒྱ་རྒྱ་རྒྱ༔
༄༅༔ ༔གསང་བ་ཆེན་པོའི་རྟགས་ཀྱི་ཡི་གེ་བཞུགས་སོ༔ རྒྱ་གར་སྐད་དུཿ༔ ཧེ་དུ་ཝརྞ་གྷུ་ཧྱ་ནཱ་མཿ༔ བོད་སྐད་དུ༔ རྟགས་
ཀྱི་ཡི་གེ་གསང་བ་ཞེས་བྱ་བ༔ བཅོམ་ལྡན་འདས་དུས་ངེས་པའི་རྒྱལ་པོ་ཉིད་ལ་ཕྱག་འཚལ་ལོ༔ སངས་རྒྱས་
རྣམས་ཀྱིས་ངེས་པའི་དོན་གསུངས་པ༔ སྙིང་པོ་ངེས་པའི་བཀའ་གསང་མན་ངག་ནི༔ གཞན་དང་མི་འདྲ་མན་
ངག་གསེར་གྱི་རྩི༔ སྙིང་པོ་ཡོངས་བསྡུས་འབྲས་བུའི་བཅུད་ཕྱུངས་པའི༔ ཐབས་ཆེན་གསང་བའི་ཡན་ཞུན་
འབྲས་བུ་རྣམས༔ ཉམས་བླངས་ཕྱོགས་གཅིག་བསྡེབས་ནས་འདི་ཕྱུངས་པ༔ མང་པོ་ལས་ནི་ཡི་གེ་ཉུང་བསྡུས་
ནས༔ སྙིང་ཕྱུངས་ལག་མཐིལ་དག་ཏུ་བསྟན་ནས་ནི༔ མཆོག་གི་ཡང་མཆོག་ཟངས་ཀྱི་ཡི་གེ་ཅན༔ འདི་དོན་
ཉམས་སུ་ལོངས་དང་སྐལ་ལྡན་བུ༔ རང་གིས་རང་བཞིན་ཡང་ནས་ཡང་བལྟས་པས༔ དེ་ཡི་འབྲས་བུའི་དུས་

ཚོད་ངེས་བཟུང་ནས༔ ཡིད་ཆེས་རྟགས་ནི་འཕྲང་བསྒུགས་དགྲ་དང་འདྲ༔ མི་འགྱུར་བཟུང་བའི་ས་མེད་ལམ་དུ་
ཕྱིན༔ ཡེ་ཤེས་རྣམས་ཀྱི་རང་རྟགས་ལམ་དུ་སྟོན༔ ས་བོན་ལས་ནི་མྱུ་གུ་ལོ་འབྲས་རྣམས༔ རིམ་གྱིས་དུས་ཚོད་
ངེས་པར་འབྱུང་བ་བཞིན༔ གོམས་པའི་ལས་ནི་རྟགས་རྣམས་འབྱུང་བ་སྟེ༔ རྗེས་འཛིན་དད་ཅན་ཡིད་ཆེས་
བསྐྱེད་པའི་ཕྱིར༔ ལམ་གྱི་ཁྲིད་ཀ་དུས་ཚོད་ངེས་པའི་རྟགས༔ ཅི་ལྟར་འབྱུང་བའི་རྟགས་རྣམས་གསལ་བར་ནི༔
ང་ཡིས་འབྲིའོ་འདི་ལ་ཡིད་ཆེས་གྱིས༔ འབྲས་བུའི་རྟགས་ནི་འགྱུར་བ་མ་ཡིན་ནོ༔ རྒྱུ་ཡི་རྟགས་ནི་འགྱུར་ཞིང་
བརྟན་པ་མེད༔ ལམ་གྱི་རྟགས་ནི་འདི་ལྟར་ངེས་པ་མེད༔ དེ་ཡི་ཕྱིར་ན་རྟགས་ཀྱི་ཡི་གེ་འདི༔ འགྱུར་མེད་སྲ་
བའི་གཟེར་ཆེན་བཏབ་པ་བཞིན༔ འཁྲུལ་མེད་སྙིང་གི་ཐོག་ཏུ་ཕེབས་པའོ༔ ཀྱེ་མ་རྗེས་སུ་འཇུག་པ་རིགས་ཀྱི་
བུ་རྣམས་ཀྱིས་འདི་ལྟར་ཡིད་ཆེས་པར་བྱའོ༔ རྒྱུད་ལུང་བསམ་གྱིས་མི་ཁྱབ་པ་གསུངས་ཀྱང་ཉམས་སུ་ལེན་
པའི་སྐལ་ལྡན་རྣམས་ཀྱིས་འདི་ལྟར་རིག་པར་བྱའོ༔ འཁྲུལ་པ་རང་གིས་རང་གཟིངས་པར་འགྱུར་བའི་རྟགས་
དང་གནད་ཐོག་ཏུ་མ་ཕེབས་པ་ངེས་པ་མེད་པའི་རྟགས་དང་རིག་པ་མངོན་སུམ་དུ་མ་ཟིན་ན་བདུད་ཀྱི་བར་ཆོད་
ཀྱི་རྟགས་དང་༔ མངོན་སུམ་རང་ཐོག་ཏུ་ཕེབས་པས་འགྱུར་བའི་ས་མེད་པ་མི་འགྱུར་བའི་རྟགས་དང་བཞིར་
རིག་པར་བྱའོ༔ འགྱུར་བའི་རྟགས་ནི་ཉམས་སུ་མ་བླངས་པའི་སྐྱེས་བུ་རྣམས་ལ་ཡང་འབྱུང་བ་ཡོད་པས་འགྱུར་
ཏེ་དོན་མི་འབྱུང་༔ བྱ་དང་རིག་དྭགས་དུད་འགྲོ་རྣམས་ལ་ཡང་འབྱུང་བ་ཡོད་དེ༔ འདི་ནི་རྒྱུའི་རྟགས་ཞེས་བྱ་སྟེ་
དོན་མི་འབྱུང་ངེས་པ་ཡིན་ནོ༔ ངེས་པ་མེད་པའི་རྟགས་བརྒྱ་དང་བཅུ་དྲུག་ཡོད་དེ༔ སྐུ་གདུང་འབར་བ་ལ་
སོགས་པའི་རྒྱུད་ཀྱི་ནང་ནས་སྟོན་པ་ཡིན་ཏེ་འདིར་ཡི་གེ་མང་བས་མ་བྲིས་སོ༔ དེ་ནི་ལམ་གྱི་རྟགས་ཡིན་པས་
འགྱུར་མི་འགྱུར་ཆ་མེད་པ་ཡིན་ནོ༔ བར་ཆོད་ཀྱི་རྟགས་ནི༔ ལུས་སྣ་ཚོགས་སུ་སྤྲུལ་པ་ལ་སོགས་པ་དང་༔
ལུས་ལ་འོད་ཡོད་པ་ལ་སོགས་པ་དང་༔ དགྲ་དང་གཞན་ལ་ནུས་པ་འཇུག་པ་ལ་སོགས་པ་འཇིག་རྟེན་པའི་ཡིད་
དང་མཐུན་པ་རྣམས་ཡིན་ནོ༔ དེ་ཡང་རྟགས་གསུམ་པོ་དེ་གང་ལ་བྱུང་བའི་སྐྱེས་བུ་ལ་གནད་ཀྱི་མན་ངག་
གསུམ་པོ་འདི་དང་མི་ལྡན་ན་དོན་མེད་རྐྱང་པ་ཡིན་ནོ༔ འགྱུར་བའི་རྟགས་བྱུང་བའི་སྐྱེས་བུ་དེས༔ སྐབས་སུ་
ཆུའི་དཀྱིལ་དུ་བསྡད་ཅིང་མཇིང་བ་གཉིས་ཤིང་གི་བྱང་བུ་སོར་བཅུ་དྲུག་པའི་བར་དུ་ལྟེམས་ཏེ༔ ལུས་ལ་ཙནྡན་
གྱི་མར་ཁུ་རྟག་ཏུ་བྱུགས་ནས་ཕྱི་ནང་ཐམས་ཅད་དངོས་པོ་རགས་པར་བསྒོམས་ན་འབྲས་བུ་ཆུད་མི་ཟོས་པ་
ཡིན་ནོ༔ རྟགས་ནི་དེ་དག་ལ་མན་ངག་དེ་ལྟ་བུ་མེད་ན་ངལ་བ་དོན་མེད་ཡིན་ནོ༔ དེ་ལྟ་བུ་བྱུང་བའི་མི་དེ་ལ་ནི་
གཞན་གྱི་མན་ངག་དེ་ཉིད་བྱས་ན་ཡང་འབྲས་བུ་ཆུད་མི་ཟའོ༔ འདི་དག་ནི་བྱེ་བྲག་གི་མན་ངག་རྣམས་ནས་

བཤད་པ་ཡོད་དོ་འདིར་དགོས་པ་མེད་ཅིང་ཡི་གེ་མང་བས་མ་བྲིས་སོ༔ འདི་ལྟར་འགྱུར་བའི་རྟགས་བརྒྱ་དང་
ལྔ་ཡོད་པ་ཡིན་ནོ༔ ངེས་པ་མེད་པའི་རྟགས་བྱུང་བའི་སྐྱེས་བུས་ནི༔ ལུས་ལ་བསིལ་བའི་གོས་གྱོན་ཅིང་ཁ་ཟས་
ཀྱང་བསིལ་བར་བཟའ༔ ངག་ཏུ་ཨའི་རྣམ་པ་བཟླས་ཤིང་སེམས་ཀྱིས་ནམ་མཁའ་ལ་སངས་རྒྱས་ཀྱི་སྐུ་མང་པོ་
བསྒོམས་པས་ཕལ་ཆེར་ངེས་པ་ཅན་གྱི་རྟགས་སུ་འགྲོ་བ་ཡིན་ནོ༔ བྱེ་བྲག་གི་མན་ངག་བརྒྱ་དང་བཅུ་དྲུག་པོ་ནི་
འདིར་དགོས་པ་མེད་པས་མ་བྲིས༔ མན་ངག་འདི་ལྟ་བུ་དང་མི་ལྡན་ན་ངལ་བ་དོན་མེད་ཡིན་པས་དེའི་ཕྱིར་ན་
གནད་ཀྱི་མན་ངག་འདི་ལྟ་བུ་གཅེས་སོ༔ བར་ཆོད་ཀྱི་རྟགས་ལ་བྱེ་བྲག་གི་མན་ངག་རབ་ཏུ་གཅེས་པ་ཡིན་ནོ༔
སྐྱེས་བུ་གང་དག་ཉམས་སུ་བླངས་ཀྱང་རུང་ལ་མ་བླངས་ཀྱང་རུང་སྟེ༔ དེའི་ལུས་སྣ་ཚོགས་སུ་སྤྲུལ་ནུས་པ་
འབྱུང་ཡང་བདུད་ཀྱིས་བྱིན་གྱིས་བརླབས་པ་ཡིན་ཏེ༔ དེ་ཉིད་རབ་ཏུ་བརྟགས་ན་གཟུགས་བརྙན་གཉིས་པར་
སྣང་བས༔ དེ་ལྟར་གཉིས་སུ་མ་མཐོང་ན་ལུས་གུ་གུལ་ནག་པོ་དང་ནིམ་པའི་ཆུས་མགོ་མཇུག་ལ་བྱུག་ཅིང་ཡན་
ལག་ལྔ་ལ་ལྡེར་སོ་རྙིང་པའི་ས་འདག་གིས་བྱུགས་ན་དེའི་ལུས་ཁྲ་བོ་འོང་པ་ཡིན་ཏེ༔ དེ་ལྟར་བྱུང་ན་ལུས་ལ་དེ་
བཞིན་གཤེགས་པའི་སྒྲ་གཟུགས་ཀྱི་ཁྲུས་ཆབ་ཀྱིས་བཀྲུ་ཞིང་ངག་ཏུ་ཕཊ་ཀྱི་རྣམ་པ་བཟླ་ཞིང་སེམས་ཀྱིས་ཕྱི་
ནང་ཐམས་ཅད་སྟོང་པ་ཉིད་དུ་བསྒོམ་པ་ནི་མན་ངག་ཡིན་ནོ༔ འདི་ལྟ་བུའི་མན་ངག་དང་མི་ལྡན་ན་ངལ་བ་དོན་
མེད་ཡིན༔ གལ་ཏེ་གོང་རྟགས་མེད་ན་ཡང་དག་པ་ཡིན་ནོ༔ འོད་ནི་དཀར་བ་གླེག་གླེག་པའམ་དམར་བྲེང་བྲེང་
བའམ༔ སེར་ལྷབ་ལྷབ་རྣམས་བར་ཆད་ཀྱི་རྟགས་ཡིན༔ ཡང་དག་པའི་རྟགས་ནི་ཁ་དོག་ལྔ་རང་གསལ་དུ་ཡོད་
པ་ཡིན་ནོ༔ དེ་ལྟར་བྱུང་བའི་སྐྱེས་བུ་ལ་ནི་ལུས་གླང་པོ་ཆེ་ལྟར་བྱ༔ ངག་ཧཱུཾ་གི་རྣམ་པ་རྣམས་བཟླས༔
སེམས་ནི་ནམ་མཁའི་དཀྱིལ་དུ་གཏད་ཅིང་བསྒོམ་མོ༔ མན་ངག་འདི་ལྟ་བུ་དང་མི་ལྡན་ན་དོན་མེད་འཆལ་བ་
ཡིན་ནོ༔ སྒྲ་ནི་སྟེང་གི་ཕྱོགས་སུ་བཤད་པའི་སྒྲ་བྱུང་ན་ཡང་དག་པའི་སྒྲ་བྱུང་བ་ཡིན་ལྷག་མ་གང་ཡང་བར་ཆོད་
ཡིན་པས༔ དེ་ལ་ནི་ལུས་སྐྱེས་བུའི་བརྒྱང་སྟབས་བྱ༔ ངག་ཏུ་ཨེའི་རྣམ་པ་རྣམས་བཟླས་ཤིང་སེམས་ཀྱིས་ལྷའི་
སྐུ་དཔག་ཏུ་མེད་པ་རྣམས་བསྒོམ་པར་བྱའོ༔ ཡང་རྟེན་ཅིང་འབྲེལ་པ་ཟབ་མོ་དང་གསང་སྔགས་ལ་མ་བརྟེན་
པའི་བྱིན་བརླབས་འབྱུང་བ་ཡང་ཡོད་དེ༔ འདི་ལ་ཆོས་སྣ་ཚོགས་ཀྱི་ཚིག་རྣམས་རང་རྡོལ་དུ་འབྱུང་བ་ཡིན་ཏེ
དེ་ཀུན་ལ་ཡང་ལུས་ནི་སྟག་མོ་མཆོངས་པ་ལྟར་བྱ་བ་དང་༔ ངག་ཏུ་ཨིའི་རྣམ་པ་རྣམས་བཟླས་པ་དང་༔ སེམས་
སྙིང་གི་དཀྱིལ་དུ་སྦས་ཏེ་བསྒོམ་པར་བྱའོ༔ ཡང་ན་འབྱུང་བ་བཞིའི་སྒྲ་དོན་མ་བསླབས་པར་མི་མ་ཡིན་པའི་
གཟུགས་སྣ་ཚོགས་མཐོང་ཞིང་དེ་དག་གི་བརྡའ་སྐད་གོ་བ་དག་འབྱུང་སྟེ། དེ་དག་ལ་ལུས་འདབ་ཆགས་ལྡིང་

བ་ལྟར་བྱ་ཞིང་༔ ངག་ཏུ་ཨུའི་རྣམ་པ་རྣམས་བཟླས་པ་དང་༔ སེམས་ཀྱི་ཕྱི་ནང་ཐམས་ཅད་སྟོང་པ་ཉིད་དུ་
བསྒོམ་པར་བྱའོ༔ ཡང་མཁའ་འགྲོ་ལ་སོགས་པའི་ཆ་བྱད་ཀྱིས་ལུང་སྟོན་པ་དང་ཆོས་སྨྲ་བ་དག་སྐབས་སུ་འོང་
ཞིང་སྐབས་སུ་མི་སྣང་ལ་གཟུགས་དེ་ཅིག་ཅར་སྣང་ལ་རྟག་ཏུ་སྤྱོད་ཡུལ་ཐམས་ཅད་དུ་སྣང་བ་མ་ཡིན༔ དེ་ལ་
ལུས་ཁྲོ་བོའི་འགྱིངས་ཐབས་སུ་བྱ་ཞིང་ངག་ཏུ་ཧྲཱིཿརྣམས་བཟླས༔ སེམས་ཀྱིས་ལྷའི་སྐུ་བསམ་གྱིས་མི་ཁྱབ་པ་
རྣམས་རྟག་ཏུ་བསྒོམ་ཞིང་དེ་ཉིད་སྤྲོ་བསྡུའི་རྣམ་པ་ལྟར་བྱས་ན་མན་ངག་དམ་པར་འགྱུར་བ་ཡིན་ནོ༔ མན་ངག་
དེ་ལྟ་བུ་དང་མི་ལྡན་པ་ལ་ནི་བར་དུ་གཅོད་པའམ་བདུད་ཀྱིས་བསླུས་ཏེ༔ ཁྱད་པར་དུ་ཡི་དྭགས་ཀྱི་སྐྱེ་གནས་སུ༔
སེམས་ཀྱི་སྣང་བར་འགྱུར་བ་ཡིན་ནོ༔ དེས་ན་གནད་ཀྱི་མན་ངག་དེ་ལྟ་བུ་རབ་ཏུ་གཅེས་སོ༔ དེ་ཡང་ཐེག་པ་
ཐུན་མོང་པ་རྣམས་ལ་རྟགས་འགྱུར་བ་ཡིན་ལ་རིག་པ་མངོན་སུམ་གྱི་དོན་མཐོང་ཞིང་ཉམས་སུ་ལེན་པའི་སྐལ་
ལྡན་རྣམས་ལ་དེ་ལྟར་འབྱུང་བ་མ་ཡིན་ནོ༔ དེ་དངོས་པོ་མཐོང་བའི་ཁྱད་པར་གྱིས་རབ་ཏུ་ཕྱེས་པའོ༔མི་འགྱུར་
བའི་རྟགས་ནི་གསུམ་དུ་རིག་པར་བྱ་སྟེ་རང་གིས་མཐོང་ལ་གཞན་གྱིས་མི་མཐོང་བའི་རྟགས་དང་༔ གཞན་
གྱིས་མངོན་ལ་རང་གིས་མི་མངོན་པའི་རྟགས་དང་༔ རང་གཞན་གཉིས་ཀས་མཐོང་བའི་རྟགས་དང་གསུམ་དུ་
རིག་པར་བྱའོ༔ དེ་ལ་གཞན་གྱིས་མཐོང་བའི་རྟགས་ནི་འདི་རྣམས་ཡིན་ཏེ་འདི་དག་ནི་རིག་པ་མངོན་སུམ་གྱི་
རང་གནད་གཟིར་བ་ཙམ་ལས་འབྱུང་བ་མ་ཡིན་ནོ༔ ལུས་སྣུམ་ཞིང་སྐྲ་དཀར་དང་གཉེར་མ་མེད་པ་རྣམས་དང་༔
སྐྲ་དང་སེན་མོ་སྐྱེ་བ་མེད་ཅིང་ལུས་ལ་སྲོག་ཆགས་སྐྱེ་མི་སྲིད་པ་རྣམས་དང་༔ རབ་ཏུ་མགྱོགས་ཤིང་ལུས་ལ་
སངས་རྒྱས་ཀྱི་ཕྱག་མཚན་གྱི་རྟགས་ཡོད་པ་དང་༔ ནམ་མཁའ་ལ་འཕུར་ཞིང་ཆུ་ལ་བྱིང་བ་མེད་པ་དང་༔
བྲག་རྣམས་ལ་ཟང་ཐལ་ཞིང་འབྱུང་བས་མི་ཚུགས་པ་རྣམས་ནི་ལུས་རྟགས་གཞན་གྱིས་མཐོང་བ་ཡིན་ནོ༔
ལུས་རྟགས་རང་གིས་ཚོར་ལ་གཞན་གྱིས་མི་ཚོར་བ་རྣམས་ནི༔ ལུས་ཤིང་བལ་གྱི་འདབ་མ་ལྟར་ཡང་བ་དང་༔
དེ་ནས་ཞག་ལྔ་ན་དབུགས་འགྱུ་བ་མི་ཚོར་བ་དང་༔ དེ་ནས་ཞག་བཅུ་གཅིག་ན་དངོས་པོ་གང་ལ་བལྟས་པ་
འཇུག་ནུས་པ་དང་༔ དེ་ནས་ཞག་ཉི་ཤུ་རྩ་གཅིག་ན་རང་གི་ལུས་ཟང་ཐལ་དུ་མཐོང་བ་དག་འབྱུང་བ་ཡིན་ནོ༔
རང་གཞན་གཉིས་ཀས་མཐོང་བ་ལ་ནི་ཡིད་ལ་ཇི་ལྟར་འགྱུས་པའི་རྟེན་འབྲེལ་གྱིས་ཕན་ཐོགས་པ་དང་༔ ལུས་
ལ་ཤ་མཚན་ངོ་མཚར་ཅན་འབྱུང་བ་དང་༔ ཆུ་ལ་བྱིང་བ་མེད་པ་རྣམས་ཡིན༔ དེ་ནི་ལུས་ཀྱི་རྟགས་རྣམས་ཏེ་
མངོན་སུམ་ལུས་ཀྱི་གནད་གཟིར་བ་ཙམ་ལས་འབྱུང་བ་ཡིན་ནོ༔ ཕྱིའི་རྟགས་འདི་དག་ཀྱང་མང་དུ་ཡོང་ཀྱང་
ཕལ་ཆེར་ངེས་པ་མེད་པ་རྣམས་ཡིན་ནོ༔ གལ་ཏེ་ངེས་པ་ཅན་འགའ་ཞིག་ནི་རང་གིས་མི་མངོན་པའི་ཁོངས་སུ་

འདུ་བ་ཡིན་ནོ༔ དེ་ནི་ལུས་ཀྱི་རྟགས་སོ༔ གཞན་གྱིས་མཐོང་བའི་ངག་གི་རྟགས་ནི༔ ཚིག་ཅི་སྨྲས་པ་ཐམས་
ཅད་གཞན་ལ་ཕན་པ་དང་༔ འཁྲུལ་པའི་ཚིག་མི་འབྱུང་བ་དང་༔ དེ་ནས་ཡུན་འགའ་ན་ལྐུགས་པ་ལྟ་བུར་འགྱུར་
བ་དང་༔ དེ་ནས་ཡུན་འགའ་ན་ཆོས་སྣ་ཚོགས་ཀྱི་ཚིག་རང་རྡོལ་བ་འདི་དག་ནི་གཞན་གྱིས་ཚོར་བའི་ངག་
རྟགས་སོ༔ རང་གིས་ཚོར་བ་ནི༔ གཏམ་རྒྱུད་སྣ་ཚོགས་ཤེས་པ་དང་༔ དེ་ནས་ཞག་དགུ་ན་སྒྲ་མི་མཐུན་པ་སྣ་
ཚོགས་ཤེས་པ་དང་༔ དེ་ནས་ཟླ་བ་ཕྱེད་ན་གྲུབ་མཐའི་ཆོས་སྣ་ཚོགས་ཤེས་པ་དང་༔ དེ་ནས་ཞག་བཅུ་གཅིག་ན་
ཡིད་ཆོས་འཛིན་པའི་ལྟ་བ་སྣ་ཚོགས་ཤེས་པ་དང་༔ དེ་ནས་ཞག་ཉི་ཤུ་རྩ་གཅིག་ན་ལྟ་ལ་སོགས་པའི་རིགས་དྲུག་
གི་སྐད་ཤེས་པ་དང་༔ དེ་ནས་ཟླ་བ་ཕྱེད་ན་བེམ་པོ་རྣམས་ཀྱི་སྐད་ཤེས་པ་དང་༔ དེ་ནས་ཞག་བདུན་ནས་ཉན་
ཐོས་དང་རང་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་གསུང་ཉི་མ་གསུམ་དུ་རིམ་པ་བཞིན་དུ་ཤེས་པ་
ནི་ངག་གི་རྟགས་སོ༔ ད་ནི་རང་གཞན་གཉིས་ཀྱིས་མཐོང་བའི་རྟགས་ནི༔ དེ་ཡང་གཞན་གྱིས་མཐོང་བ་ལ་ཆུ་
ལ་བྱིང་བ་མེད་པ་དང་༔ ནམ་མཁའ་ལ་འཕུར་བ་དང་༔ འདི་གཉིས་ནི་སེམས་ཀྱི་རྟགས་ལུས་ལ་ཤར་བ་ཡིན་ནོ༔
རང་གིས་མཐོང་ཞིང་ཚོར་བ་ནི༔ སྙིང་རྗེ་ཆེན་པོ་རྒྱུན་དུ་སྐྱེ་བ་དང་༔ དེ་ནས་ཟླ་བ་གཅིག་ན་གང་དུ་བསམས་
པའི་ཡུལ་དེར་ཕྱིན་པ་ནི་སེམས་རྟགས་ལུས་ལ་ཤར་བ་ཡིན་ཏེ༔ དེ་ནས་ཟླ་བ་དྲུག་ན་མངོན་ཤེས་དྲུག་འ
ནི་རང་གིས་མཐོང་བའི་སེམས་རྟགས་ཡིན་ནོ༔ དེ་དག་ནི་ཕྱིའི་རྟགས་ཞེས་བྱ་སྟེ་རྒྱུན་དུ་སྣང་བ་མ་ཡིན་པས་
གཅིག་ནུབ་ཅིང་གཅིག་ཤར་བ་ཡིན་ནོ༔ གཞན་གྱིས་མཐོང་བའི་རྟགས་སུ་ནི༔ ལུས་ཀྱི་རྟགས་སུ་པད་མ་དང་
འཁོར་ལོ་དང་རྡོ་རྗེ་ལ་སོགས་པ་རྣམས་གཞན་གྱིས་མཐོང་བ་དང་༔ སོའུ་སྐྱེ་བ་འོང་བ་དང་༔ སྐྲ་མདོག་དཀར་
པོ་ལས་ནག་པོར་འགྱུར་ཞིང་གཉེར་མ་མེད་པ་དང་༔ ལུས་ཀྱི་ཤུན་པ་རྣམས་སྦྲུལ་གྱི་པགས་པ་བརྗེས་པ་ལྟར་
འགྱུར་བ་དང་༔ ལུས་པོ་བྱིས་པ་ལོ་བརྒྱད་པའི་རྣམ་པ་ལྟར་འགྱུར་བ་དང་༔ འདི་རྣམས་ལུས་ཀྱི་རྟགས་ཡིན་ནོ༔
ངག་ནི་འཇམ་པ་དང་༔ ལྷང་ལྷང་པོ་དང་༔ གསོང་པོ་དང་༔ དྲང་པོ་དང་༔ རང་བརྟོལ་པ་ནི་དེ་དག་ནི་ངག་གི་
རྟགས་ཡིན་ནོ༔ སེམས་ནི་ཟས་མི་འདོད་པ་དང་༔ གོས་མི་དགོས་པ་དང་༔ གཉིས་ནི་སེམས་རྟགས་ལུས་ལ་
ཤར་བ་ཡིན་ནོ༔ མཉམ་བཞག་ལ་ཞག་དང་ཟླ་བའི་བར་དུ་གནས་པ་དང་རླུང་གར་འདོད་པར་འདྲོངས་པ་ནི་
གཞན་གྱིས་མཐོང་བའི་རྟགས་ཡིན་ནོ༔ འདི་དག་ཀྱང་རིམ་པས་འབྱུང་བ་ཡིན་ནོ༔ དེ་དག་ནི་རྟགས་ཡིན་ཏེ་
རིམ་གྱིས་སྣང་བ་ཡིན་ནོ༔ རང་གིས་མཐོང་བའི་རྟགས་ནི་རྣམ་པ་གཉིས་སུ་རིག་པར་བྱ་སྟེ༔ སྔོན་དུ་ལུས་ངག་
ཡིད་ཀྱིས་སྤྱོད་པ་བྱས་པའི་རྟགས་དང་ཉམས་སུ་བླངས་པ་དངོས་གཞི་ཡིན་ནོ༔ དེ་ལ་སྔོན་དུ་ལུས་ངག་ཡིད་

ཀྱི་རྟགས་ནི༔ ལུས་ངག་གི་ཞེན་པ་མ་ལོག་ན་སངས་རྒྱས་ཀྱི་འབྲས་བུ་ཐོབ་པའི་རེ་བ་གཏན་མེད་དོ༔ དེའི་ཕྱིར་
ན་ལུས་ངག་ཡིད་གསུམ་གྱི་རུ་ཤན་འབྱེད་པའི་སྤྱོད་པ་བརྩམ་དགོས་ཏེ༔ དེ་ཉིད་རུ་ཤན་ཕྱེད་པའི་རྟགས་ནི༔
ལུས་ཀྱི་རྟགས་སུ་སྤྱོད་པ་བྱས་པའི་འོག་ཏུ་གཞན་གྱིས་གསོད་པའི་གཤེད་མ་བྱུང་ཡང་དེ་ལ་འཇིགས་པའི་
སེམས་མི་འབྱུང་བའོ༔ དེ་ནས་ཞག་དགུ་ནས༔ ལུས་ཀྱི་བྱ་བ་དགེ་བ་ལ་སོགས་པ་གང་ལ་ཡང་མི་འཇུག་པ་དང་༔
དེ་ནས་ཞག་བཅུ་གཅིག་ན་འདོད་ཆགས་ཀྱི་ཞེན་པ་སྐྱེ་བ་མེད་པ་ཡང་འབྱུང་ངོ་༔ དེ་ནས་ཞག་ཉི་ཤུ་རྩ་ལྔ་ལ་རང་
གི་ལུས་ཡོད་དུ་མི་ཚོར་བ་འོང་ངོ་༔ དེ་རྣམས་ནི་ལུས་ཀྱི་ཞེན་པ་ལོག་པའི་རྟགས་ཡིན་ནོ༔ ངག་གི་ཞེན་པ་ལོག་
པའི་རྟགས་ནི༔ གཞན་གྱིས་བརྗོད་པའི་ཚིག་ལ་ཞེན་ཅིང་གདུང་བ་དང་བྲལ་བ་དང་༔ དེ་ནས་ཞག་ལྔ་ན་རང་
གི་འཁྲུལ་པའི་རྟགས་རྣམས་དག་པ་དང་༔ དེ་ནས་ཞག་བཅུ་ནས་སྔར་མ་ཐོས་པའི་ཆོས་ཀྱི་གཏམ་རྣམས་ཀྱིས་
ཚིག་རང་བྱུང་བ་དང་༔ དེ་ནས་ཞག་བདུན་ན་ངོ་མཚར་ཅན་གྱི་གཏམ་རྣམས་ཤེས་པ་དང་༔ དེ་ནས་ཞག་བཅུ་
དགུ་ནས་སྔར་མ་མཐོང་བའི་གཞུང་གི་ཚིག་རྣམས་འབྱུང་བ་དང་༔ དེ་ཀུན་གྱིས་ཡིད་དཔྱོད་ཀྱི་དོན་རྣམས་
འཆར་བ་ནི་ངག་གི་ཞེན་པ་ལོག་པའི་རྟགས་རྣམས་སོ༔ དེ་ནས་སེམས་ཀྱི་སྤྱོད་པ་བརྩམས་པས་སེམས་རུ་ཤན་
ཕྱེད་པའི་རྟགས་ནི༔ སྔར་ཞེན་པའི་བྱུང་ཚོར་དང་ཕྱི་མ་དང་ད་ལྟར་གྱི་བྱུང་ཚོར་རྣམས་འགག་པ་དང་༔ དེ་ནས་
ཟླ་བ་ཕྱེད་ན་ཕྱི་ནང་གི་འཁོར་འདས་ཀྱི་ཞེན་པ་རང་ལོག་པ་དང་༔ དེ་ནས་ཞག་དགུ་ན་དབུགས་ཕྱི་ནང་དུ་འགྱུ་
མི་ནུས་པ་དང་༔ དེ་ནས་ཞག་གསུམ་ན་གཞན་གྱིས་གནོད་པ་ཅི་བྱས་ཀྱང་སེམས་ཁྲོ་བ་མེད་པ་དང་༔དེ་ནས་
ཉི་མ་གཉིས་ནས་འཁྲུལ་པའི་སེམས་མི་འབྱུང་བ་དང་༔ དེ་རྣམས་ནི་སེམས་ཀྱི་ཞེན་པ་ལོག་པའི་རྟགས་རྣམས་
ཡིན་ནོ༔ དེ་རྣམས་ནི་ལུས་ངག་ཡིད་གསུམ་སྔོན་དུ་འབྱུང་བའི་རྟགས་ཡིན་ནོ༔ དེ་དག་ནི་དོན་གྱི་ཐ་མལ་པའི་
རྟགས་ཞེས་བྱ་སྟེ་སངས་རྒྱ་བ་ལ་རྡུལ་ཙམ་ཡང་ཕན་པ་མེད་དོ༔ ཡང་དག་པའི་རྟགས་མཆོག་ཏུ་གྱུར་བ་རིན་པོ་
ཆེའི་རྟགས་མ་ཡིན་ཞེས་བྱ༔ རིག་པ་མངོན་སུམ་གྱི་རྟགས་རང་ལ་བྱུང་བ་མངོན་སུམ་དུ་སྣང་བའི་རྟགས་བྱ་བ་
འདི་དག་ནི་ཉམས་སུ་བླངས་པ་དངོས་གཞིའི་རྟགས་རང་གིས་མཐོང་ཞིང་གཞན་གྱིས་མཐོང་བ་མེད་པའི་
རྟགས་འདི་དག་རྣམས་ཡིན་ནོ༔ དེ་ཡང་ཐོག་མར་ལུས་ཀྱི་གནད་མ་གཅུན་ན་སྐུ་གསུམ་སྣང་བ་ལམ་དུ་མི་
འཆར་བས་ལུས་ཀྱི་གནད་རབ་ཏུ་གཅེས་སོ༔ དེ་ནས་མིག་གི་གཟིགས་སྟངས་མ་གཟིར་ན་སྣང་བ་གོང་དུ་
མི་འཕེལ་བས་མིག་གི་ལྟ་བ་གལ་ཆེའོ༔ དེ་ལ་དེ་ལྟར་བྱས་པའི་སྐྱེས་བུ་ལ་འདི་དག་རྣམས་ལམ་དུ་སྣང་བ་ཡིན་
ཏེ་ཉམས་སུ་བླངས་པ་དངོས་གཞི་ལ་ཞུགས་ནས༔ དབང་པོ་རབ་ཟླ་བ་ཕྱེད༔ འབྲིང་གསུམ༔ ཐ་མ་ཟླ་བ་བཅུ་

ན༔ ཐིག་ལེ་སྟོང་པའི་སྒྲོན་མ་ཉིད་སྐྱེས་བུའི་མཐེབ་མཛུབ་ཀྱི་རྩོལ་བ་མ་བྱས་པར་སྣང་བ་ཡིན་ནོ༔ དེ་ཡང་རེས་
སྣང་རེས་མི་སྣང་བ་ཡིན་ནོ༔ དེ་ཡང་ཟླ་བ་བདུན་དང་༔ བཅུ་གཅིག་ན་དབྱིངས་རྣམ་པར་དག་པའི་སྒྲོན་མ་ཉིད་
སྨིན་མཚམས་ནས་བྲལ་ཏེ་སྣང་བ་ཡིན་ཏེ༔ དེ་ཡང་ནམ་མཁའ་དངས་པ་ལ་ཉི་མའི་ཕྱོགས་ཙམ་གཏད་དེ་
ཉམས་སུ་བླངས་པས་ཐོག་མར་དཀར་པོ་ལང་ལོང་ལས་འོད་ལྔར་སྣང་བ་དུམ་བུར་སྣང་བ་ཡིན་ནོ༔ དེ་ནས་
དབང་པོའི་ཁྱད་ཀྱིས་ཞག་གསུམ་མམ་ལྔའམ་བདུན་ན་འོད་ལྔའི་སྣང་བ་གྱེན་ལ་འགྲེང་བ་དང་༔རྩིབས་ལ་
ཤར་བ་དང་༔ མདུང་རྩེའི་རྣམ་པ་ལྟ་བུར་རེ་ལྡེ་ཙམ་དུ་སྣང་བ་ཡིན་ནོ༔ དེ་ནས་ཞག་དགུ་དང་ཟླ་བ་ཕྱེད་དང་ཉི་
ཤུ་རྩ་གཅིག་ན་དབྱིངས་དེ་ཉིད་ཀྱང་ཁ་དོག་སྣ་ཚོགས་སུ་སྣང་བ་ཡིན་ནོ༔ དེ་ནས་ཟླ་བ་དགུ་དང་བཅུ་དང་བཅོ་
ལྔའམ་བཅོ་བརྒྱད་ན་དབྱིངས་ཀྱི་སྣང་བ་མཐོང་མ་ཐག་ཏུ་དཀར་པོ་ལང་ལོང་དང་བན་བུན་ལས་ཡུལ་གྲུ་ཙམ་
དུ་སྣང་བ་ཡིན་ནོ༔ དེ་ནས་ཞག་བཅོ་བརྒྱད་དང་ཉི་ཤུ་རྩ་གཅིག་དང་སུམ་ཅུ་རྩ་གཉིས་ན་དབྱིངས་དང་རིག་པ་
ལ་ཉིན་མོ་མཚན་མོ་མེད་པར་སྣང་བ་ཡིན་ནོ༔ དེ་དག་ནི་དབྱིངས་ཀྱི་འཕེལ་ཡིན་ནོ༔ དེ་ནས་ཟླ་བ་གསུམ་དང་
དྲུག་དང་བཅུ་གཉིས་ན་སྣང་བ་ཐིག་ལེར་སྣང་བ་ཡིན་ཏེ་ཉུང་འབྲུའམ་སྲན་མའི་འབྲུ་གུ་ཙམ་དུ་སྣང་སྟེ༔ འདི་
དག་གི་དུས་ན་འགྲོ་འོང་དུ་སྣང་བ་ཡིན་ནོ༔ དེའི་ཚེ་ཕྱི་ལུས་ངག་ཀྱང་འདི་ལྟ་བུའི་རྟགས་དང་ལྡན་པའི་ཕྱིར་
སྣང་བ་ཡིན་ཏེ༔ བྱ་བ་གཞན་གང་ལ་ཡང་འཇུག་མི་འདོད་པ་དང་སེམས་ཅན་རྣམས་ལ་སྙིང་རྗེ་ཆེན་པོ་རང་
བཞིན་གྱིས་འཆར་བ་ཡིན་ནོ༔ དེ་ནས་ཡང་དབང་པོའི་ཁྱད་པར་གྱིས་ཟླ་བ་བདུན་དང་ཟླ་བ་དགུ་དང་ཟླ་བ་
བཅུ་བདུན་ན་རང་གི་མདུན་ན་མཐོ་ཕྱི་རྣམས་སུ་མེ་ལོང་གི་རྣམ་པ་ལྟ་བུ་འཆར་ཞིང་འོད་ཟེར་ནི་རྩིབས་
འཁྱུགས་སུ་འཆར་བ་ཡིན་ནོ༔ དེ་དག་ནི་རིག་པ་ཟིན་པའི་རྟགས་ཡིན་ནོ༔ དེའི་ཚེ་ཕྱི་ལུས་ངག་ལ་ཡང་རྟགས་
འདི་རྣམས་ལྟ་བུ་འབྱུང་བ་ཡིན་ནོ༔ ལུས་ཡང་ཞིང་ལུས་ཀྱི་སྲོག་ཆགས་རྣམས་མི་འབྱུང་བ་དང་ལས་དགེ་སྡིག་
གི་རྣམ་པ་གང་ལ་ཡང་འཇུག་སྙིང་མི་འདོད་པ་དང་༔ ལུས་རང་བཞིན་གྱིས་གཞོན་ཤ་ཆགས་ཤིང་སྣུམ་བག་
དང་ལྡན་པ་དག་འོང་ངོ་༔ དེ་ནས་ཟླ་བ་གསུམ་དང་ལྔ་དང་དགུ་ན་ཐིག་ལེ་དེ་དག་དབང་པོའི་ཁྱད་ཀྱིས་ཁམ་
ཕོར་རམ་འཁར་གཞོང་ངམ་བསེ་ཕུབ་ཀྱི་རྣམ་པ་ཙམ་དུ་སྣང་བ་ཡིན་ནོ༔ འོད་ཀྱང་ཡུལ་གྲུ་ཙམ་དུ་སྣང་ངོ་༔
རིག་པ་ནི་རི་དྭགས་རྒྱུག་པའི་ལུས་ཀྱི་རང་བཞིན་དུ་འགྱུར་རོ༔ དེའི་ཚེ་ཕྱིའི་རྟགས་འདི་ལྟ་བུ་དག་འབྱུང་བ་
ཡིན་ནོ༔ ལུས་ལ་གཉེར་མ་མེད་ཅིང་ཟས་སྐོམ་ཀྱང་ཡིད་ལ་མི་འདོད་པ་དང་༔ རང་གི་སྣང་བ་དེ་ལས་འབྲལ་མི་
ཕོད་པ་དང་༔ བར་སྣང་ལ་འགྲོ་བ་སྙམ་བྱེད་ཅིང་མི་དང་འཕྲད་སྙིང་མི་འདོད་པ་དང་༔ འཁྲུལ་པའི་གཏམ་མི་

འབྱུང་ཞིང་རྟག་ཏུ་ལྐུགས་པ་ལྟར་འགྲོའོ༔ དེ་ནས་ཡང་ཟླ་བ་གསུམ་དང་ལྔ་དང་བདུན་ན་ཐིག་ལེ་དེ་དག་ཡུལ་
ཁམས་ཙམ་དུ་འཆར་ཏེ༔ དེ་ཡང་མུ་ཁྱུད་ལྔ་ཟླུམ་པོར་སྣང་བ་ཡིན་ནོ༔ དེའི་ཚེ་ཕྱི་རྟགས་ཀྱང་འདི་ལྟ་བུ་ཡིན་ནོ༔
རང་ལ་རང་རྒོད་བྲོ་བ་དང་༔ སྔར་མི་ཤེས་པའི་ཆོས་མང་པོ་རྒྱུད་ལ་འཆར་བ་དང་༔ ཅི་སྨྲས་ཐམས་ཅད་ཆོས་ཀྱི་
ཚིག་ཏུ་འགྱུར་བ་དང་༔ རང་གི་བླ་མ་ལ་མཆོག་ཏུ་གདུང་བ་སྐྱེ་བ་དང་༔ དགྲ་གཉེན་གྱི་འཁྲུལ་པ་འབྱུང་མི་སྲིད་
དོ༔ དེ་ནས་ཡང་ཟླ་བ་གཅིག་དང་གསུམ་དང་ལྔ་ན་ཐིག་ལེ་དེ་དག་རེ་རེའི་ནང་དུ་ཡང་རྡོ་རྗེ་སེམས་དཔའི་སྐུ་
རྐྱང་པ་རེ་རེ་སྣང་བ་ཡིན་ནོ༔ འདི་དུས་ན་ཕྱིའི་སྣང་བ་རྣམས་རང་འགགས་པའི་རྟགས་སུ་འབྱུང་བ་ལྔའི་གནོད་
པ་དང་བྲལ་བ་ལ་སོགས་པ་རྟགས་དགུ་འོང་བ་དེ་ཡིན་ནོ༔ དེ་ཉིད་ཀྱི་དུས་ན་རིག་པ་ཡང་འགུལ་བ་མ་ཡིན་ནོ༔
དེ་ནས་ཟླ་བ་གསུམ་དང་ལྔ་དང་དགུ་ན་ཐིག་ལེ་རེ་རེའི་ནང་དུ་སྐུ་ལྔ་ལྔ་སྣང་བ་ཡིན་ནོ༔ འདིའི་དུས་སྣང་བ་
འགུལ་མི་སྲིད་དོ༔ འདིའི་དུས་ན་འབྱུང་བའི་ཕུང་པོ་སྣང་བ་རང་འགགས་ནས་གདོས་བཅས་ཤ་ཁྲག་གི་ལུས་
སུ་སྣང་བ་ཡང་མེད་དེ༔ སྐབས་སུ་རང་གི་ལག་པའི་སོར་མོ་རྣམས་འོད་དུ་སྣང་བ་ཡིན་ནོ༔ འདི་དག་རྣམས་
རྫོགས་ནས་རྟགས་རྣམས་ཀྱང་སྐྱེ་མེད་ཀྱི་ཀློང་དུ་མྱ་ངན་ལས་འདས་པ་ཡིན་ཏེ་འདི་ལས་གཞན་དུ་རྟགས་ཟད་
པ་ཡིན་ནོ༔ དེ་ལྟར་སྐྱེས་པུ་གཅིག་ལ་རྟགས་དེ་རྣམས་རྫོགས་ནས་སངས་རྒྱ་བ་ལ་ཐེ་ཚོམ་ཡོད་མི་སྲིད་དོ༔
འབྱུང་བ་རྣམས་འདི་ཉིད་ལ་དག་ནས་ཕུང་པོ་ལྷག་མེད་དུ་སངས་རྒྱ་བ་ཡིན་ནོ༔ འདིའི་དུས་ན་སྐྱེ་བ་ལ་རང་
དབང་ཐོབ་པ་དང་༔ འཇུག་པ་ལ་རང་དབང་ཐོབ་པར་འདོད་ན༔ རང་གི་ལག་པའི་སོར་མོ་ལ་གཏད་ཅིང་བལྟ་
བས་སྣང་བ་དེ་ཀུན་རང་ལྡོག་སྟེ་མི་ལུས་ཐོབ་པའི་སེམས་ཅན་སུམ་སྟོང་ལ་རང་གི་རིག་པ་བཅུག་པས་དེ་ཀུན་
ཡང་འབྱུང་བ་དག་ནས་འདི་ཉིད་ལ་སངས་རྒྱ་བ་ལ་ཐེ་ཚོམ་མེད་དོ༔ འདིའི་དུས་ན་རིག་པ་ཉིད་བེམ་པོ་རྣམས་
ལ་བཅུག་ཀྱང་དེ་ཉིད་འགུལ་བ་དང་སྐད་འབྱིན་ནུས་པ་འོང་བ་ཡིན་ནོ༔ འདི་ལྟར་སུམ་སྟོང་གྲོལ་བ་ནི་རིག་པ་
ཉིད་གཅིག་པའི་ཕྱིར་རོ༔ འདི་ཚེ་འཕོ་བའི་དུས་ན་རིག་པ་ཉིད་བཅུག་ན་མཚམས་མེད་པ་ལྔའི་ལས་བྱས་པ་
ཡང་རང་དང་མཉམ་པ་ཉིད་དུ་འགྱུར་ཏེ་ལས་ལ་བཟང་ངན་མེད་པའི་གནད་ཀྱིས་སོ༔ འདི་ནི་རང་བཞིན་རྣམ་
པར་དག་པའི་རྟགས་ཡིན་པས་འགྱུར་བ་མེད་དོ༔ སྐྱེས་བུ་མཆོག་ཏུ་གྱུར་པ་རྣམས་ནི་རྟགས་འདི་ཀུན་མ་
རྫོགས་པར་ཆོས་ཉིད་ཟད་པའི་སར་རང་གྲོལ་བ་ཡང་ཡོད་དོ༔ འདིར་ཟླ་བ་བྱེ་བྲག་ཏུ་བྱས་ནས་ལོ་བདུན་དང་
ཟླ་བ་བཅུ་གཅིག་པོ་འདི་དག་ནི་ཐ་མལ་པའི་གང་ཟག་རྣམས་ཡིན་ནོ༔ འདི་ལ་མི་གྲོལ་མི་སྲིད་དོ༔ དབང་པོ་
འབྲིང་པོ་རྣམས་ནི་འདི་ལྟར་ལོ་བཞི་ཟླ་བ་ལྔ་ཞག་དྲུག་ན་འབྱུང་བ་རྣམས་རང་སར་ཡལ་ནས་འགྲོ་བ་ལ་ཐེ་

ཚོམ་མེད་དོ༔ དབང་པོ་རབ་རྣམས་ནི་ལོ་གསུམ་དང་ཟླ་བ་གསུམ་དང་ཞག་ཉེར་གཅིག་ན་གྲོལ་བ་ཡིན་ནོ༔
འདི་ནི་རྟགས་ངེས་པའི་རྣལ་འབྱོར་པ་ལ་ལམ་དུ་སྣང་བར་བྱེད་པའི་རྟགས་ཡིག་གསང་བ་ཆེན་པོ་སློབ་དཔོན་
དགའ་རབ་རྡོ་རྗེས་མཛད་པ༔ ཉམས་སུ་ལེན་པ་རྣམས་ཀྱི་རྟགས་ཡིག་བསྡུས་པ་རྫོགས་སོ༔ རྒྱ་རྒྱ་རྒྱ༔ རྒྱ་གར་
གྱི་མཁན་པོ་བི་མ་ལ་ལས་སྒྲ་མི་མཐུན་པ་གསུམ་ལས་བསྒྱུར་བ་ལགས་སོ༔ འདི་མེད་གཞན་ལ་སྤྱོད་པའི་སྒོམ་
ཆེན་ཡི་རེ་ཆད༔ དེའི་ཕྱིར་ན་གསང་བ་རྟགས་ཀྱི་ཡི་གེ་ཞེས༔ འདི་ལ་གསང་བའི་མན་ངག་མཆོག་ཏུ་གཅེས་
པའི་ཡི་གེ་འདི་ཟུང་ཞིག༔ རབ་ཏུ་གསང་བའི་མན་ངག་ཟངས་ཡིག་ལས༔ རྟགས་ཀྱི་ཡི་གེ་འདི་མེད་ཡུག་པོ་
ཡིན༔ ཡི་གེ་གསུམ་དང་འབྲེལ་ན་རྣལ་འབྱོར་དོན་ཆེན་འགྲུབ༔ འདི་གསུམ་མེད་ན་བསྒྲུབས་ཀྱང་དོན་མེད་
འགྱངས༔ དེ་ཡི་ཕྱིར་ན་བཀོལ་བའི་ཡི་གེ་གསུམ༔ སེམས་ཀྱི་དཀྱིལ་དུ་ཕུར་ཅིག་ས་མ་ཡཱ༔ ཉམས་སུ་བླངས་
པའི་མན་ངག་ཟངས་ཡིག་ཅན༔ རབ་ཏུ་ཟབ་པས་སུ་ལ་ཡང་སྟེར་རེ་ཀན༔ དུང་ཡིག་ཅན་གྱིས་སྤྲུལ་པའི་སྐུ་
ཡང་འགྲུབ༔ མཁའ་འགྲོ་མཛོད་ཀྱིས་ཐུན་མོང་དངོས་གྲུབ་འགྲུབ༔ བསྟན་པའི་བུ་གཅིག་མེད་ན་བསྒྲུབས་ཀྱང་
དོན་མི་འགྲུབ༔ འདི་ཀུན་མེད་པར་རྒྱུད་ལ་བདེན་འཛིན་ན༔ དོན་མེད་འཆལ་བས་རང་དོན་བསྐུ་བར་མཆིའོ༔
དེ་ཡི་ཕྱིར་ན་འདི་ཚོ་རབ་ཏུ་གཅེས༔ ཞེས་བི་མ་ལས་གསུངས་སོ༔ སྔགས་ཀྱི་སྲུང་མས་སྲུངས་ཤིག༔ སྐལ་ལྡན་
ཅིག་དང་འཕྲད་པར་ཤོག༔ ས་མ་ཡཱ༔ རྒྱ་རྒྱ་རྒྱ༔ བུ་རང་གི་ལག་ངར་གྱེན་དུ་བསླངས་ཏེ༔ བསྒོམས་པས་དེ་
ཉིད་ཟང་ཐལ་དུ་སྣང་བ་ཡིན་ནོ༔ འདི་ནི་མངོན་སུམ་དུ་འཆར་བའི་རྟགས་ཡིན་ནོ༔ འབྱུང་བ་འདི་དག་དང་རང་
གི་ལུས་འོད་ལྟར་རྟོགས་པའི་རྟགས་སུ༔ མིག་གི་རྩ་རང་གི་མཐེབ་མཛུབ་ཀྱིས་གཏེམས་པས༔ འོད་ལྔའི་ཐིག་
ལེ་འཆར་བ་ཡིན་ནོ༔ དེའི་ཕྱིར་མངོན་སུམ་འཆར་བའི་རྟགས་གསུམ་གྱིས་ཡིད་ཆེས་པར་བསྟན་པའོ༔ སྤྲི༔ རྒྱ་
རྒྱ་རྒྱ༔ དཔལ་སྔགས་ཀྱི་སྲུང་མས་སྲུངས་ཤིག༔
༄༅༔ ༔གསང་བ་ཆེན་པོའི་ཚད་ཀྱི་ཡི་གེ་བཞུགས་སོ༔ ༈ རྒྱ་གར་སྐད་དུཿ༔ གྷུ་ཧྱ་ཨཀྵ་ར་པྲ་མ་ཎ་མ་ཧཱ་ནཱ་མཿ བོད་
སྐད་དུ༔ གསང་བ་ཆེན་པོ་ཚད་ཀྱི་ཡི་གེ་ཞེས་བྱ་བ༔ བཅོམ་ལྡན་འདས་འབྲས་བུའི་མངའ་བདག་གང་ཡིན་པ་
དེ་ལ་ཕྱག་འཚལ་ལོ༔ སངས་རྒྱས་རྣམས་ཀྱི་བཀའ་གསང་རྒྱ་ཆེ་ལས༔ སྙིང་པོའི་དོན་ཀུན་ཡང་དང་ཡང་བསྡུས་
པ༔ དད་ལྡན་སེམས་ཀྱི་བུ་རྣམས་འཇུག་དོན་དུ༔ ཡང་བཅུད་སྙིང་ཐིག་ཟངས་ཀྱི་ཡི་གེའི་གནད༔ ངེས་པའི་
རྟགས་དང་སྨིན་པའི་ཚད་རྣམས་ཀྱིས༔ ཡིད་ཆེས་གདེང་ཆེན་བློ་ལ་དུས་བཟུང་ཕྱིར༔ ཚད་རྣམས་བསྡུས་ནས་
ངེས་པའི་ལུང་མངོན་པར༔ ཡི་གེ་འདི་དག་སྐལ་ལྡན་དོན་དུ་བྲི༔ ས་བོན་ལས་ནི་ལོ་འབྲས་དུས་སྨིན་བཞིན༔

ཉམས་བླངས་དུས་ཚོད་ངེས་པའི་ཚད་འདི་ཉིད༔ བུད་མེད་སྦྲུམ་མ་ཟླ་རྫོགས་ནས་བཙས་ཏེ༔ གསོས་ཏེ་ཕྱི་ནས་
ལུས་ཡོངས་རྫོགས་པ་ལྟར༔ བླ་མ་ལ་བརྟེན་མངོན་སུམ་གནད་གཟིར་ནས༔ ཉམས་སུ་བླངས་པས་རིག་པ་
ཚད་ལ་ཕེབས༔ དེ་ཉིད་སྲང་ལ་འདེབས་པར་བྱེད་པ་ཡི༔ ཡི་གེ་འདི་ལ་ལྟོས་ཤིག་རིགས་ཀྱི་བུ༔ རིག་པ་མངོན་
སུམ་གྱི་དོན་མཐོང་བ་ལས་བྱུང་བའི་སངས་རྒྱས་རྣམས་ཀྱིས་མདོ་རྒྱུད་དཔག་ཏུ་མེད་པ་གསུངས་ཀྱང་༔ ངེས་
པའི་དོན་མངོན་སུམ་དུ་གཏན་ལ་ཕབ་སྟེ་བསྟན་ཅིང་གསུངས་པ་ནི་བསྟན་པ་འབུམ་ཕྲག་དྲུག་ཅུ་རྩ་བཞི་པ་
ཡིན་ཟེར་ཡང་༔ དེ་དག་ཚིག་གི་ལྟ་བ་འབའ་ཞིག་ཏུ་བསྟན་པ་ཡིན་ཏེ༔ འདི་དག་ལས་རབ་ཏུ་བསྡུས་ན་རྒྱུད་ཀྱི་
ཡན་ལག་བཞིར་གསུངས་ཀྱང་ངེས་པའི་འབྲས་བུ་མངོན་སུམ་གྱི་རང་གནད་ལ་ཕྱོགས་ཙམ་རེག་པ་མེད་དོ༔ དེ་
བཞི་ལས་ཀྱང་གསང་བ་བླ་ན་མེད་པའི་རྒྱུད་བཅུ་བདུན་པ་ཡིན་ཏེ༔ འདི་རྣམས་ལ་མངོན་སུམ་གྱི་གནད་རེ་ན་
ལུང་སྟོང་གི་རླུང་པོ་དང་འདྲ་སྟེ་དོན་ཁ་གཡེལ༔ དེའི་ཕྱིར་ན་སྙིང་ཐིག་ཟངས་ཀྱི་ཡི་གེ་ཅན་ནི་རབ་ཏུ་ཟབ་པའི་
ཡང་ཟབ་ཡིན་པས་འདིའི་དོན་གྱི་མན་ངག་མེད་པའི་རྣལ་འབྱོར་པ་རྣམས་ནི་ངལ་བ་དོན་མེད་ཡིན་པས༔དེས་
ན་རབ་ཏུ་གཅེས་པའི་ཡི་གེ་མ་རུ་ཉམས་སུ་ལེན་པ་ལ་ཚད་ཀྱི་ཡི་གེ་ཤིན་ཏུ་གཅེས་པས་འདི་ལ་ལྟོས་ཤིག༔ སཱ་
མཱ་ཡཱ༔ རྟགས་ཀྱི་རྒྱུད་ལ་སོགས་པ་རབ་ཏུ་མང་བར་བཤད་དེ༔ དེའི་དོན་བསྡུས་པ་རྟགས་ཚད་ཀྱི་ཡི་གེ་འདིའོ༔
འདིའི་དུས་སུ་ངེས་པའི་ཚད་ནི་འདི་དག་རྣམས་ཡིན་ཏེ༔ འདི་རབ་ཏུ་གསང་བའི་ཡང་གསང་ཡང་བཅུད་གསེར་
གྱི་སྙིང་པོ་ཅན་ཞེས་པ་ཡིན་པས་སྐལ་ལྡན་རྣམས་ཀྱི་སྙིང་བཅུད་དོ༔ དེ་ཡང་སྐལ་ལྡན་རྣམས་ཀྱིས་ཉམས་སུ་
ལེན་པ་ལ་རབ་ཏུ་བརྩོན་པར་བྱ་སྟེ༔ དེ་ལྟར་བྱས་པས་ཐིག་ལེ་སྟོང་པའི་སྒྲོན་མ་ཤར་བའི་དུས་ན་རྫོགས་པ་
ཆེན་པོ་རྩོལ་སྒྲུབ་དང་བྲལ་བའི་ཚད་ཡིན་ཏེ༔ དེ་ཡང་འདི་ཉིད་རང་གཞན་གྱི་རྩོལ་སྒྲུབ་ལས་མ་བྱུང་བའི་
གནད་ཀྱིས་སོ༔ འདིའི་དུས་ན་ཉམས་སུ་ལེན་པ་ལ་བར་ཆད་ནས་ཚེའི་དུས་བྱས་ཀྱང་སྐྱེ་བ་གཉིས་བརྒྱུད་ནས་
ཐ་མ་འདི་ཉིད་དང་ཕྲད་ནས་སངས་རྒྱ་བ་ལ་ཐེ་ཚོམ་མེད་དོ༔ དབྱིངས་ཀྱི་སྒྲོན་མ་རང་གི་སྨིན་མཚམས་དང་
བྲལ་བའི་དུས་ན་འཁོར་འདས་གཉིས་རྒྱབ་གྱེས་པ་ཡིན་པས་ཕྱིས་མངལ་གྱི་གྲོང་ཁྱེར་དུ་མི་འཇུག་པའི་ཚད་
ཡིན་ཏེ༔ དེ་ཡང་འདི་ཉིད་དབང་པོ་དངོས་དང་མ་བྲལ་བའི་གནད་ཀྱིས་སོ༔ འདིའི་དུས་ན་ཉམས་ལེན་དང་
བྲལ་ཡང་འགྲོ་བ་རིགས་དྲུག་གི་མངལ་དུ་འཇུག་མི་སྲིད་དེ་རང་བཞིན་སྤྲུལ་སྐུའི་ཞིང་ཁམས་སུ་རྫུས་ནས་སྐྱེས་
ཏེ་ལོ་ལྔ་བརྒྱ་ན་སངས་རྒྱ་བ་ལ་ཐེ་ཚོམ་མེད་དོ༔ འོད་ལྔའི་སྣང་བ་གྱེན་ལ་འགྲེང་བ་དང་༔ རྩིབས་ལ་ཤར་བ་
དང་༔ མདུང་རྩེ་ལྟ་བུ་དང་༔ རེ་ལྡེའི་རྣམ་པ་ཙམ་དུ་གྱུར་པའི་གནས་སྐབས་ན་དབྱིངས་ལ་རིག་པ་འདུས་པའི་

ཚད་ཡིན་ཏེ་ཚེ་འདི་ལ་བར་ཆོད་ཀྱང་བར་དོ་ལ་སངས་རྒྱ་བ་ལ་ཐེ་ཚོམ་མེད་དོ། དེ་ཡང་སྣང་བ་སྣ་ཚོགས་སུ་
སྣང་བ་སྟེ་རང་གི་མདུན་ཕྱོགས་ཙམ་གཞལ་ཡས་ཁང་དུ་ཤར་བའི་གནད་ཀྱིས་སོ༔ དེའི་ཕྱིར་ན་འདི་ཉིད་བར་
དོ་གསུམ་པ་ལྷུན་གྲུབ་ཀྱིས་སྣང་བ་ལ་སངས་རྒྱ་བ་ལ་ཐེ་ཚོམ་མེད་དོ༔ ཆོས་རྣམས་སྣ་ཚོགས་སུ་ཤར་བའི་ཚད་
སུས་ཀྱང་དགག་པར་ནུས་པ་མ་ཡིན་ནོ༔ དབྱིངས་ཀྱི་སྣང་བ་དེ་ལ་རིན་པོ་ཆེའི་དྲ་བ་དང་༔ དྲ་བ་ཕྱེད་པ་དང་༔
མིག་མངས་རིས་དང་༔ མིག་ཚགས་ཀྱི་རྣམ་པ་ལྟ་བུ་དང་༔ ཟ་འོག་གི་གུར་ཁྱིམ་ལྟ་བུ་དང་༔ མཆོད་རྟེན་དང་༔
ལྕགས་ཀྱུ་དང་༔ མདུང་རྩེ་དང་༔ མདའ་དང་༔ ཉ་མིག་གི་རྣམ་པ་ལྟ་བུ་ཤར་བའི་དུས་ན་དབྱིངས་ཀྱི་རྒྱན་
རྫོགས་པའི་ཚད་ཡིན་ཏེ༔ ཆོས་ཉིད་ལ་སྲིད་པའི་བར་དོ་རང་ལོག་པ་ཞེས་བྱ་བ་སྟེ༔ འདིའི་ཉམས་ལེན་དང་
བྲལ་ཀྱང་སྐྱེ་ཤི་གཉིས་ཀྱི་མཚམས་སུ་འཇུག་མི་སྲིད་པས་འདི་ཉིད་ཀྱི་ཚེ་ཟད་མ་ཐག་ཏུ་བར་དོ་མེད་པར་
སངས་རྒྱ་བ་ལ་ཐེ་ཚོམ་མེད་དོ༔ དེ་ཡང་དབྱིངས་རྣམ་པར་དག་པའི་སྒྲོན་མ་རང་གནད་ལ་ཕེབས་པའི་གནད་
ཀྱིས་སོ༔ དབྱིངས་ཀྱི་སྣང་བ་དཀར་པོ་ལང་ལོང་ལས་དེ་བརྟགས་པས་ཁ་དོག་གསལ་བའི་འོད་ལ་རང་གནས་
པའི་ལུང་པ་དེ་ཉིད་མི་སྣང་བར་ཤར་བའི་དུས་ན་རྣམ་རྟོག་ཡུལ་གྱི་ཞེན་པ་དང་བྲལ་བས་བེམས་པོའི་འཁྲུལ་
པ་རྣམས་བྲལ་བའི་ཚད་ཡིན་ཏེ༔ དབྱིངས་ཀྱི་སྣང་བས་ཡུལ་གྲོལ་བའི་གནད་ཀྱིས་འདི་ཉིད་ཀྱང་བར་དོ་ལ་མི་
འཇུག་པར་སངས་རྒྱ་བ་ལ་ཐེ་ཚོམ་མེད་དོ༔ དབྱིངས་དང་རིག་པ་ཉིད་ལ་ཉིན་མཚན་མེད་པར་སྣང་བའི་དུས་ན་
འཁོར་འདས་གཉིས་སུ་མེད་པར་ཞེས་བྱ་བ་འཁོར་བ་ཉིད་མྱང་འདས་སུ་གྲོལ་བའི་ཚད་ཡིན་ཏེ༔ དེ་ཡང་མཚན་
མོ་འཁོར་བའི་ཆ༔ ཉིན་མོ་མྱང་འདས་ཀྱི་ཆ་ཡིན་པས༔ མཚན་མོའི་སྣང་བ་ནུབ་པའི་ཚད་ཀྱིས་སོ༔ ཉམས་སུ་
བླངས་པ་ལ་འདི་ཡང་བར་དོ་མི་སྣང་ཞིང་དེ་ལྟར་བྱུང་ན་ལོ་ལྔ་ན་ཕུང་པོ་ལྷག་མ་དང་བཅས་ནས་སངས་རྒྱ་བ་
ལ་ཐེ་ཚོམ་མེད་དོ༔ ཐིག་ལེའི་སྣང་བ་ཉུང་འབྲུ་ཙམ་སྲན་རྡོག་ཙམ་སྣང་བའི་དུས་ན་དབྱིངས་ཀྱི་ར་བར་རིག་པ་
ཉིད་ཆུད་པ་ཞེས་བྱ་སྟེ་སྙིང་པོའི་བཅུད་དུ་དྲིལ་བའི་ཚད་ཡིན་པས༔ འདི་མན་ཆད་ཀྱི་རྟགས་མ་རྫོགས་པར་
ཉམས་ལེན་ལ་བར་ཆད་ན་སྤྲུལ་པ་མི་འབྱུང་༔ ཕུང་པོ་བོར་ནས་ཕྱི་ཡི་རྟགས་རྣམས་སྟོན་ནས་སངས་རྒྱ་བ་ལ་
ཐེ་ཚོམ་མེད་དོ༔ ཐིག་ལེ་མེ་ལོང་གི་རྣམ་པ་ཙམ་དུ་སྣང་ཞིང་ཐིག་ལེ་དེ་ཀུན་ཀྱང་རྩིབས་རྒྱུགས་སུ་སྣང་བའི་
དུས་ན༔ ཐིག་ལེ་ཉག་གཅིག་བཅུད་དུ་སྨིན་པ་ཞེས་བྱ་སྟེ་འོད་དང་འོད་ཁྱིམ་སྨིན་པའི་ཚད་ཡིན་ནོ༔ དེ་ནས་
ཐིག་ལེ་དེ་ཉིད་དབང་པོ་ཐ་མ་ལ་ཁམ་ཕོར་ཙམ་དུ་སྣང་༔ འབྲིང་ལ་འཁར་གཞོང་ཙམ་དུ་སྣང་༔ རབ་ལ་བསེ་
ཕུབ་ཙམ་དུ་སྣང་བའི་དུས་ན་རིག་པ་ཉིད་རླུང་དང་བྲལ་དུ་ཉེ་བ་ཞེས་བྱ་སྟེ་ཐིག་ལེ་ཚད་དུ་ཕྱིན་པ་ཡིན་པས༔

འདི་ལས་ཆེར་འགྲོ་བའི་ངེས་པ་མེད་དོ༔ དེ་ནས་ཐིག་ལེ་དེ་དག་རབ་ཏུ་མང་བ་ཆེ་ཆུང་གོང་མ་ཙམ་ལས་ཡུལ་
ཁམས་གང་སྟེ༔ དེ་རེ་རེ་འོད་ལྔ་ལྔའི་མུ་ཁྱུད་རབ་ཏུ་བསྐོར་བའི་དུས་ན་ནི་སྣོད་ཉིད་བཅུད་དུ་སྨིན་པ་ཞེས་བྱ་སྟེ༔
ཐིག་ལེའི་ནང་ན་སྐུ་རྐྱང་པ་རེ་རེ་སྣང་བའི་དུས་ན་བཅུད་ཉིད་སྙིང་པོར་དྲིལ་བ་ཞེས་བྱའོ༔ རིག་པ་ཉིད་དབྱིངས་
ཀྱི་གཟིར་ཐེབས་པས་ན་ལམ་སྨིན་པའི་ཚད་ཡིན་ཏེ་སྐུ་གསུམ་ལམ་དུ་བྱས་པའི་གནད་ཀྱིས་སོ༔ དེ་ནས་ཐིག་
ལེ་རེ་རེའི་ནང་དུ་སྐུ་ལྔ་ལྔ་ཤར་བའི་དུས་ན་སྐུའི་ཞེན་པ་རང་ཆོད་པ་ཞེས་བྱ་སྟེ༔ སྐུ་གསུམ་ལམ་དུ་རྫོགས་པའི་
ཚད་ཡིན་པས་རང་གི་ལུས་འོད་གསལ་དུ་གྲོལ་བའི་གནད་ཀྱིས་འདི་ཉིད་ལ་འབྱུང་བ་རང་དག་ལ་སོང་བ་དེ་
ཡིན་ནོ༔ དེ་ཉིད་ཀྱི་ཚད་རང་གི་མཚན་ཉིད་བཅུ་གཅིག་ཏུ་རིགས་པར་བྱ་སྟེ༔ དེ་ཡང་འདི་ལྟ་སྟེ༔ རང་བཞིན་
རྫོགས་པ་ཆེན་པོའི་རྩོལ་སྒྲུབ་དང་བྲལ་བའི་ཚད་དང་༔ མངལ་གྱི་གྲོང་ཁྱེར་རྒྱུན་གཅོད་པའི་ཚད་དང་༔ ཆོས་
རྣམས་སྣ་ཚོགས་སུ་ཤར་བའི་ཚད་དང་༔ སྣང་སྲིད་ཐམས་ཅད་གདམས་ངག་ཏུ་ཤེས་ནས་འཁྲུལ་པ་རང་ཐོག་ཏུ་
ངོ་ཤེས་པའི་ཚད་དང་༔ ཡུལ་རྐྱེན་དུ་མ་འགགས་པའི་ཚད་དང་༔ འཁོར་འདས་མཉམ་ཉིད་གནས་པའི་ཚད་
དང་༔ རིག་པ་ལས་འགྱུར་བ་མེད་པའི་ཚད་དང་༔ ཉག་གཅིག་གྲལ་དུ་ཚུད་པའི་ཚད་དང་༔ རང་བཞིན་རྫོགས་
པ་ཆེན་པོ་ཐིག་ལེ་ཉག་གཅིག་མངོན་སུམ་དུ་གཏན་ལ་ཕེབས་པའི་ཚད་དང་༔ སྐུ་རྣམས་ཀྱི་ཞེན་པ་བཟློག་པས་
ཕྱིའི་སྣང་བ་འདི་ཉིད་གྲོལ་བའི་ཚད་དང་༔ གདོས་བཅས་རང་འགགས་ཏེ་འབྱུང་བ་རྣམས་རང་སར་དེངས་པའི་
ཚད་དང་བཅུ་གཅིག་གི་རྣལ་འབྱོར་པས་ཆོས་ཐམས་ཅད་ཟད་པའི་སྣང་བ་ཉིད་མཐོང་བ་ཡིན་ནོ༔ དེ་ཡང་ཚད་
དེ་དག་གིས་དེ་ལྟར་ཉམས་སུ་ལེན་པ་དང་མ་བྲལ་ན་སུས་ཀྱང་དགག་པར་མི་ནུས་ཀྱི༔ མི་འདོད་ཀྱང་ཤུགས་
ཀྱིས་ལམ་དུ་སྣང་ངེས་པ་ཡིན་ནོ༔ དཔེར་ན་བུད་མེད་སྦྲུམ་མ་ཟླ་བ་རྫོགས་ནས་སུས་ཀྱང་དགག་པར་མི་ནུས་
ཏེ་ལྟོ་བ་སྟོང་པར་གནས་པ་བཞིན་ནོ༔ དེ་ཡང་ཅིག་ཅར་དུ་སྐྱེ་བ་མ་ཡིན་ཏེ་རིམ་གྱིས་ལུས་ནས་སྐྱེས་ནས་སྐྱེ་བ་
དང་མཚུངས་སོ༔ དེ་ཡང་ཞག་བདུན་ཚན་དང་པོ་ལ་མེར་མེར་པོ་དང་ཏར་ཏར་པོ་ལ་སོགས་པ་བཞིན་ཏེ༔ རང་
བཞིན་རྫོགས་པ་ཆེན་པོ་རྩོལ་སྒྲུབ་དང་བྲལ་བའི་ཚད་མེད་ན་ཐེག་པ་ཐུན་མོང་པ་དང་ཁྱད་པར་མེད་པས༔
འདིའི་དུས་ན་ལས་དགེ་སྡིག་ཅི་བྱས་ཀྱང་ཕན་གནོད་དང་བྲལ་བ་དགེ་སྡིག་ཇི་ལྟར་བྱས་ཀྱང་ངན་སོང་དུ་ལྷུང་
མི་སྲིད་པའི་གདེང་ཐོབ་པའོ༔ མངལ་གྱི་གྲོང་ཁྱེར་རྒྱུན་གཅོད་པའི་ཚད་མེད་ན་འགྲོ་དྲུག་གི་གཡང་ས་མི་ཆོད་
དེ་ཚེ་གཅིག་ལ་སངས་རྒྱ་བ་དང་འགལ་ཏེ༔ འདི་དུས་ན་སྔར་བྱས་པའི་བག་ཆགས་རྣམས་ཀྱིས་རྡུལ་ཙམ་ཡང་
མི་གོས་ཏེ་དམྱལ་བ་དང་སངས་རྒྱས་ཁྱད་མེད་པའི་གདེང་ཐོབ་པའོ༔ ཆོས་རྣམས་སྣ་ཚོགས་སུ་ཤར་བའི་ཚད་

མེད་ན་ཡིད་དཔྱོད་འཛིན་པའི་ལྟ་བ་རྣམས་དང་ཁྱད་པར་ཅུད་ཟད་མེད་པས༔ འདིའི་དུས་ན་ཕྱི་རོལ་གྱི་ཡུལ་
རྐྱེན་དུ་མ་བྱུང་ཀྱང་ཕན་གནོད་དང་བྲལ་ཏེ་མངོན་སུམ་གྱི་སྣང་བ་རྐྱེན་གྱིས་མི་ཤིགས་པའི་གདེང་ཐོབ་པའོ༔
སྣང་སྲིད་ཐམས་ཅད་གདམས་ངག་ཏུ་ཤེས་ནས་འཁྲུལ་པ་རང་ཐོག་ཏུ་ཆོད་པའི་ཚད་མེད་ན་ཚིག་གི་རྗེས་སུ་
འབྲངས་པའི་སྐྱེས་བུ་རྣམས་དང་ཁྱད་མེད་པས༔ འདིའི་དུས་ན་བརྗོད་བྱ་ཐམས་ཅད་མཐོང་སྣང་དུ་ཤར་བས་
ཚིག་གི་སྤྲོས་པ་ཐམས་ཅད་ཉེ་བར་ཞི་བའི་གདེང་ཐོབ་པའོ༔ ཡུལ་རྐྱེན་དུ་མ་འགགས་པའི་ཚད་མེད་ན་ཐ་མལ་
པའི་སྣང་བ་དང་ཁྱད་མེད་པས༔ འདིའི་དུས་ན་བེམ་རིག་གཉིས་འཛིན་གྱི་ཤེས་པ་དང་བྲལ་ཏེ་རགས་པའི་
འབྱུང་བ་རྣམས་ཀྱིས་གནོད་མ་བསྐྱལ་བའི་གདེང་ཐོབ་པའོ༔ འཁོར་འདས་མཉམ་པ་ཉིད་དུ་གནས་པའི་ཚད་
མེད་ན་གྲུབ་མཐའ་འཛིན་པའི་སྐྱེས་བུ་རྣམས་དང་ཁྱད་མེད་པས༔ འདིའི་དུས་ན་ལྟ་བའི་ཞེན་འདོད་རྣམས་དང་
བྲལ་ཏེ་ཉམས་ལེན་ལ་ཡེངས་པ་མེད་པའི་གདེང་ཐོབ་པའོ༔ རིག་པ་ལ་འགྱུར་བ་མེད་པའི་ཚད་མེད་ན་ལས་ཀྱི་
རླུང་དང་ཁྱད་མེད་པས༔ འདིའི་དུས་ན་རིག་པ་ཉིད་ཡེ་ཤེས་ཀྱི་རླུང་དང་འདྲེས་པས་འགྱུ་བ་རྣམས་རང་སར་
གྲོལ་བའི་གདེང་ཐོབ་པའོ༔ ཉག་གཅིག་གྲལ་དུ་ཚུད་པའི་ཚད་མེད་ན་ཐེག་པ་སྣ་ཚོགས་ཀྱི་སྐད་དང་ཁྱད་མེད་
པས༔ འདིའི་དུས་ན་ལྟ་སྒོམ་གྱི་སྤྲོས་པ་རང་ཆོད་པའི་གདེང་ཐོབ་པའོ༔ རང་བཞིན་རྫོགས་པ་ཆེན་པོ་ཐིག་ལེ་
ཉག་གཅིག་མངོན་སུམ་དུ་གཏན་ལ་ཕེབས་པའི་ཚད་མེད་ན༔ ཆད་པ་མུ་སྟེགས་པ་རྣམས་དང་ཁྱད་མེད་པས༔
འདིའི་དུས་ན་གོལ་ས་ཐམས་ཅད་རང་ཐོག་ཏུ་ཆོད་པའི་གདེང་རྙེད་པ་ཡིན་ནོ༔ སྐུ་རྣམས་ཀྱི་ཞེན་པའི་སྣང་བ་
བཟློག་པས་ཕྱིའི་སྣང་བ་འདི་ཉིད་ལས་གྲོལ་བའི་ཚད་མེད་ན་སྐུ་གསུམ་འབྲས་བུ་རང་འདོད་པ་རྣམས་དང་ཁྱད་
མེད་པས༔ འདིའི་དུས་ན་སྣང་བ་དང་ངོ་བོ་ལམ་དུ་བྱས་པས་སྐུ་གསུམ་དུ་འཛིན་པའི་ཞེན་པ་རང་ལོག་པས་
གདེང་ཐོབ་པའོ༔ གདོས་བཅས་འགགས་ཏེ་འབྱུང་བ་རང་སར་དེངས་པའི་ཚད་མེད་ན་ཕུང་པོ་བདག་མེད་དུ་
འདོད་པ་རྣམས་དང་ཁྱད་མེད་པས༔ འདིའི་དུས་ན་ཕྱི་ནང་གི་འབྱུང་བ་ལྔས་བཅིངས་པ་ལས་རང་ལོག་སྟེ་ཟག་
པ་རྣམས་རང་ཟད་པའི་གདེང་ཐོབ་པའོ༔ དེ་ནས་ཟླ་གཅིག་གམ༔ ཟླ་བ་དགུའམ༔ ཟླ་བ་བདུན་ན་ཆོས་ཉིད་
ཟད་པའི་སྣང་བ་དང་འདུ་འབྲལ་མེད་པར་འགྱུར་བ་ལ་ཐེ་ཚོམ་མེད་དོ༔ དེའི་ཕྱིར་ན་མའི་མངལ་དུ་ཞུགས་ཏེ་
ལུས་རྫོགས་པའི་རིམ་པ་དང་ཞག་རྣམས་མཚུངས་སོ༔ ད་ལྟར་ཉམས་སུ་ལེན་པ་ལ་ནི་སྔོན་དུ་ལུས་ངག་ཡིད་
གསུམ་སྦྱངས་པའི་མན་ངག་རབ་ཏུ་གཅེས་སོ༔ སྔོན་དུ་ལུས་ངག་མ་སྦྱངས་པར་རིག་པ་མངོན་སུམ་གྱི་གནད་
གཟིར་ཡང་འདི་ཉིད་དུ་འབྱུང་བ་རང་ཟད་ལ་འགྲོ་མི་སྲིད་དོ༔ དེའི་ཕྱིར་ན་འཁོར་འདས་རུ་ཤན་འབྱེད་པའི་

སྤྱོད་པ་རབ་ཏུ་ཟབ་བོ༔ དེ་ནས་ལུས་ཀྱི་འདུག་སྟངས་རྣམས་མ་གཟིར་ན་སྐུ་གསུམ་གྱི་ཞེན་པ་ལམ་དུ་མི་ཆོད་
པས་ཆོས་ཉིད་ཟད་པ་ངོ་མི་ཤེས་སོ༔ དེས་ན་རྟག་ཏུ་ངག་མ་བཅད་ན་བརྗོད་མེད་ཀྱི་དོན་མི་མཐོང་བས་ཐིག་ལེ་
ཉག་གཅིག་མངོན་དུ་མི་སྣང་ངོ་༔ མིག་གི་ལྟ་སྟངས་ཀྱིས་རིག་པ་མ་གཅུན་ན་རིག་པ་མངོན་སུམ་དུ་མི་སྣང་བས་
སེམས་དང་ཡེ་ཤེས་མི་ཕྱེད་དོ༔དེའི་ཕྱིར་ན་གདམས་ངག་འདི་རྣམས་རིམ་གྱིས་བྱས་པས་སྣང་བ་རིམ་གྱིས་
འཕེལ་བ་ལ་ཐེ་ཚོམ་མེད་དོ༔ དེའི་ཕྱིར་ན་འབྱུང་བ་དངས་སྙིགས་ཕྱེད་པའི་ཚད་ཕྱིའི་འབྱུང་བ་ལྔ་འགགས་ཏེ་
འོད་དུ་སྣང་བའི་དུས་ན་ཡིན་ནོ༔ ཆོས་ཅན་ཆོས་ཉིད་ཕྱེད་པའི་ཚད་དབྱིངས་སྨིན་མཚམས་དང་བྲལ་བའི་དུས་
ན་ཡིན་ནོ༔ སེམས་དང་ཡེ་ཤེས་ཕྱེད་པའི་ཚད་རིག་པ་ཉིན་མཚན་མེད་པའི་དུས་ན་ཡིན་ནོ༔ ཀུན་གཞི་དང་ཆོས་
སྐུ་ཕྱེད་པའི་ཚད་རང་གི་གདོས་བཅས་མི་སྣང་བའི་དུས་ན་ཡིན་ནོ༔ ཡིད་དང་ཤེས་རབ་ཕྱེད་པའི་ཚད་ནི་སྣང་བ་
སྣ་ཚོགས་སུ་ཤར་བའི་དུས་ན་ཡིན་ནོ༔ དེའི་ཕྱིར་ན་རིག་པ་ཚད་ལ་མ་ཕབ་ན་འབྲས་བུ་ལ་ཐུག་པ་མེད་དེ་ངལ་
བ་དོན་མེད་ཡིན་ནོ༔ ཚད་ལ་ཕབ་པས་དོན་འགྱུར་མི་སྲིད་དོ༔ དེ་ཡང་འདི་ཉིད་སྐུ་གསུམ་ལམ་དུ་བྱེད་པ་ནི༔
ལུས་ངག་ཡིད་ཀྱི་གནད་བསྟན་ནས་སྤྲུལ་པ་སྐུའི་སྒྲོ་འདོགས་ལམ་དུ་ཆོད་དོ༔ དེ་ནས་ཐིག་ལེ་སྟོང་པའི་སྒྲོན་མ་
ལམ་དུ་ཤར་ནས་ཐིག་ལེ་ལ་སྐུ་ལྔ་ཤར་བ་ཕན་ཆོད་ནི་ལོངས་སྐུའི་སྒྲོ་འདོགས་ལམ་དུ་ཆོད་པའོ༔ སྟོང་པའི་
ཐིག་ལེ་འདིའི་སྣང་བ་མེད་པར་སྣང་བ་གོང་དུ་འཕེལ་བ་ཡང་ཡོད་དེ་རང་གི་ལུས་མི་སྣང་བར་སྐབས་སུ་འོད་ཀྱི་
སོར་མོ་སྣང་བའི་དུས་ན་ཆོས་སྐུའི་སྒྲོ་འདོགས་ལམ་དུ་ཆོད་པའོ༔ ཐབས་སྣ་ཚོགས་ལ་བསླབ་པའི་རིག་པ་མང་
དུ་བཤད་ནས་ཡོད་ཀྱང་ལས་ཀྱི་ཁ་ཚར་དུ་མ་སྟེ་སེམས་མི་གནས་པ་གནས་པར་བྱེད་པ་ཙམ་ལས་སངས་རྒྱ་བ་
ལ་རྡུལ་གྱི་ཆ་ཙམ་ཡང་ཕན་པ་མེད་དོ༔ དེའི་ཕྱིར་ན་མན་ངག་གི་རྒྱལ་པོ་ཟངས་ཡིག་ཅན་མེད་ན་གཞན་མ་ཀུན་
སྟོང་ཡུག་ཡིན་པས་འདི་དང་བྲལ་ན་རང་གཞན་གཉིས་ཀའི་དོན་འགྲུབ་པ་མ་ཡིན་ནོ༔ མན་ངག་འདི་ཉིད་
རྟགས་དང་ཚད་འབྲེལ་བས༔ རིན་ཆེན་གསེར་ལ་གཡུའི་ཕྲ་བཀོད་འདྲ༔ དེའི་ཕྱིར་ན་རྟགས་ཀྱི་ཡི་གེ་ལ༔ ཚད་
ཀྱི་ཡི་གེ་འདི་མེད་སྟོང་ཡུག་ཡིན༔ དེ་ཡི་ཕྱིར་ན་མན་ངག་ཟངས་ཡིག་ཅན༔ གསུམ་པོ་འབྲེལ་ན་རྣལ་འབྱོར་
དོན་ཆེན་འགྲུབ༔ འདི་གསུམ་མེད་ན་བསྒྲུབས་ཀྱང་དོན་མེད་འགྱང་༔ སྤྲུལ་པའི་ས་བོན་བསྟན་པའི་བུ་གཅིག་
པོ༔ འདི་མེད་བསྒྲུབས་ཀྱང་འབྲས་བུ་སྨིན་པ་མིན༔ འདི་བཅངས་པ་ཡིས་སྤྲུལ་སྐུའི་ཡོན་ཏན་རྫོགས༔ དེས་ན་
བསྟན་པ་ཀུན་གྱི་རང་བཙས་འདི༔ མཁའ་ལས་ཆར་བབས་རྩི་ཐོག་རྒྱས་པ་བཞིན༔ འདི་ཉིད་བཅངས་པ་ཙམ་
གྱིས་འབྲས་བུ་སྨིན༔ མན་ངག་སྙིང་པོ་ཡང་གསང་ཐུགས་ཀྱི་བཅུད༔ ཡི་གེ་མ་རུ་སྙིང་གི་སྙིང་ཏིག་ཆོས༔ འདི་

ཉིད་ཡོད་ན་རིག་པའི་གཏན་སྲིད་ཡིན༔ ཕུང་པོ་ཉིད་དང་བཅས་ཏེ་སེམས་ལ་སྦོས༔ དེ་ཡི་ཡོན་ཏན་བརྗོད་ཀྱིས་
ལངས་པ་མིན༔ དེ་ཡི་གསང་བ་ཡི་གེ་མ་བུ་རྣམས༔ རབ་ཏུ་གཅེས་པས་མཆོག་ཏུ་རྒྱས་བཏབ་བོ༔ གཞན་ལ་
སྤེལ་བར་བྱེད་པ་འདི་ཉིད་མིན༔ གསང་སྔགས་ཀུན་གྱི་ཡང་ཞུན་རིག་པའི་གནད༔ འདི་རུ་བསྡུས་ཏེ་སྙིང་པོ་
སེམས་ལ་བརླན༔ རིན་ཆེན་གསེར་ལྟར་རྟག་ཏུ་སྤྱད་ན་བྲིན༔ གསང་བའི་ཡི་གེ་དེ་ཡང་དེ་དང་མཚུངས༔ དེ་ཡི་
ཕྱིར་ན་དེ་ཡི་མན་ངག་གཟེར༔ རྟགས་ཀྱི་ཡི་གེ་འདི་མེད་འབྲས་བུ་རྣམས༔ བསྐྱལ་བའི་ས་མེད་ཐུག་པ་མེད་
པར་འགྱུར༔ དེ་ཕྱིར་ཚད་རྣམས་ངེས་པའི་ཡི་གེ་འདིས༔ དུས་ཚོད་ངེས་པར་རབ་ཏུ་བསྟན་པར་བྱའོ༔ སྙིང་པོ་
མཆོག་གི་ཐབས་འདི་ངེས་པར་གསང་༔ ཚད་ལ་སླེབས་པར་ཕབ་ནས་མངོན་དུ་བྱས༔ གསང་བའི་ཡང་གསང་
སྙིང་པོའི་བཅུད་དུ་དྲིལ༔ བཅུད་རྣམས་བསྡུས་ནས་སྙིང་པོ་ལམ་དུ་བྱས༔ དེས་ན་ཡི་གེ་འདི་དག་རབ་ཏུ་དཀོན༔
དམ་པའི་དོན་དུ་ངེས་པར་གཟུང་བར་བྱ༔ རབ་ཏུ་བསྡུས་པའི་སྙིང་ཏིག་མཆོག་ཏུ་གཅེས༔ སྤྲོས་བཅས་བློ་ཡི་
ཡུལ་དུ་ཚད་འདི་རྣམས༔ སྤྲོས་ཏེ་རྒྱས་པའི་དོན་དུ་གཟུང་བར་བྱ༔ ཆོས་ཉིད་ཚད་ནི་མཉམ་པར་གནས་པ་ཡིན༔
ཤེས་རབ་ཚད་ནི་སྙེམས་བྱེད་མེད་པ་ཡིན༔ ཡེ་ཤེས་ཚད་ནི་རང་གསལ་ཁ་དོག་ལྔ༔ དབྱིངས་ཀྱི་ཚད་ནི་
གོང་ལྟར་སྣང་བ་ཡིན༔ རིག་པའི་ཚད་ནི་འཕེལ་འགྲིབ་མེད་པ་ཡིན༔ འོད་ཀྱི་ཚད་ནི་ཕྱི་ནང་འགགས་པ་ཡིན༔
ཐིག་ལེའི་ཚད་ནི་སྐུ་ལྔ་རང་གསལ་ཡིན༔ གཞི་ཡི་ཚད་ནི་འཕེལ་དང་བཅས་པ་ཡིན༔ ལམ་གྱི་ཚད་ནི་གདོས་
བཅས་ནུབ་པ་ཡིན༔ འབྲས་བུའི་ཚད་ནི་ཟད་སར་འཁྱོལ་བ་ཡིན༔ སྐུ་ཡི་ཚད་ནི་རང་རྐྱང་སེམས་དཔའ་ཡིན༔
འདི་དག་རྣམས་ཀྱང་སྙིང་པོ་ངེས་པའི་ཚད༔ ཕྱིས་ཀྱི་ཚད་ནི་འདི་ཡིན་སེམས་ཀྱི་བུ༔ འོད་ཀྱི་ཚད་ནི་འོད་དུ་སྣང་
བ་ཡིན༔ ཐིག་ལེའི་ཚད་ནི་གདངས་ཀྱི་ཡང་དག་ཡིན༔ རླུང་གི་ཚད་ནི་ཕྱི་ནས་དེ་བཞིན་སྒྲ༔ དབྱིངས་ཀྱི་ཚད་ནི་
ས་རྣམས་གཡོ་བ་ཡིན༔ སྐུ་ཡི་ཚད་ནི་ཕྱི་ནས་དེ་བཞིན་སྐུ༔ འདི་རྣམས་ཀྱང་ནི་རིག་པའི་ཡོན་ཏན་ཡིན༔ ཚད་
ལ་མ་ཕེབས་དོན་ཉིད་ཤེས་པ་མིན༔ ཚད་དང་ལྡན་པའི་ཉམས་ལེན་ཆུད་མི་ཟ༔ དེས་ན་ཚད་ཀྱི་ཡི་གེ་འདི་
གཅེས་སོ༔ ཉམས་སུ་ལེན་པ་རྣམས་ཀྱི་ཚད་ཀྱི་ཡི་གེ་ཞེས་བྱ་བ༔ སྤྲུལ་པ་པོ་དགའ་རབ་རྡོ་རྗེས་མཛད་པ་རྫོགས་
སོ༔ རྒྱ་རྒྱ་རྒྱ༔ སྔགས་ཀྱི་སྲུང་མ་རྣམས་ཀྱིས་སྲུངས་ཤི༔ ཨི་ཏི༔ དགེའོ༔

༄༅༔ ༔མངོན་སུམ་སྙིང་ཐིག་གསང་བའི་ཡི་གེ་དམར་རུའི་རྒྱབ་ཡིག་བཞུགས་སོ༔ ཁ་ཐཾ༔ རྒྱབ་ཡིག་གི་སྟོད་ཆ༈ དཔལ་
ཀུན་ཏུ་བཟང་པོ་ལ་ཕྱག་འཚལ་ལོ༔ མངོན་སུམ་སྙིང་ཐིག་གསང་བའི་ཡི་གེ་དམར་རུའི་རྒྱབ་ཡིག༔ འདི་ཉམས་
སུ་ལེན་པའི་སྐལ་ལྡན་སློབ་མ་དེས༔ སྔོན་དུ་བླ་མ་ལ་གསེར་རང་ལུས་ཙམ་ཕུལ་ལ་ལོ་གསུམ་གྱི་གོང་ནས་ཞུ་བ་
འབུལ༔ ལས་སྤྱོད་པའི་ཐབས་སྣ་ཚོགས་བྱའོ༔ དེ་ནས་དབེན་པའི་གནས་སུ་སྤྲོས་བཅས་ཀྱི་དབང་༔ སྤྲོས་མེད༔
ཤིན་ཏུ་སྤྲོས་མེད༔ རབ་ཏུ་སྤྲོས་པ་མེད་པ་རྣམས་ཀྱིས་སྨིན་པར་བྱེད་པ་གལ་ཆེའོ༔ དེ་ནས་གྲོལ་བར་བྱེད་པའི་
གདམས་ངག༔ ལེ་ལོ་ཅན་མ་བསྒོམས་པར་སངས་རྒྱ་བ་དང་༔ བརྩོན་འགྲུས་ཅན་བསྒོམས་ནས་ཚེ་འདིར་སངས
རྒྱས་བའི་གདམས་ངག་བསྟན་ཏེ༔ དེ་ཡང་ཀུན་ཏུ་བཟང་པོ་གཞི་ཐོག་མ་ནས་སངས་རྒྱས༔ སེམས་ཅན་གྱིས་མ་
རྟོགས་ཏེ་འཁོར་བར་འཁྱམས༔ དེ་གང་གིས་ལེན་ན་མ་རིག་པས་ལེན་ཏེ༔ དེ་ལ་རླུང་བཞི༔ འོད་བཞི༔ འབྱུང་
བ་བཞི་ལ་སོགས་པར་འཁྲུལ་ཏེ༔ འབྱུང་བ་བཞི་ལས་མིའུ་རིགས་བཞིར་བྱུང་ངོ་༔ དེ་ལྟར་རྟོགས་པ་དང་བྱེད་
པའི་ལས་ཀྱང་འབྱུང་ངོ་༔ དེ་ལྟར་བློ་ཡི་རྩལ་ལ་ཆེ་ཆུང་བྱུང་བས་དེ་ལ་ཆུའི་མི་ནི་ལུས་ཟླུམ་ལ་ལེབ་པ་དང་༔ སྐྲ་
ཤད་དེ་བ་དང་༔ ངག་དལ་བ༔ ལུས་ཀྱང་མཉེན་པ་དང་༔ ཉལ་བ་དང་༔ དལ་བ་ཤས་ཆེ་བ༔ དེའི་དབང་གིས་
འཕྱོར་ཆེ་བ༔ མོ་ལ་སྲེད་པ༔ ཁ་འཇམ་ལ་གཏི་མུག་པ་བྱི་ལའི་སྤྱོད་པ་དང་འདྲའོ༔ དེ་ལ་དབང་ཡང་སྤྲོས་བཅས་
བསྐུར༔ གདམས་ངག་ཀྱང་སྤྲོས་བཅས་སེམས་འཛིན་གྱི་སྐོར་བསྟན༔ སེམས་ལུང་སྡོམ་ཁྲིགས་ལ་སོགས་པའི་
རྒྱུ་འབྲས་གཙོ་ཆེ་བ་ལ་བློ་ཁྲིད་སྤྲོས་མེད་བློས་མི་ཆུན་པའི་ཕྱིར་རོ༔ དེ་མངོན་དུ་བྱུང་བ་དང་གསང་བ་བླ་མེད་
བསྟན་ལ་ཉམས་སུ་ལེན་དུ་གཞུག་པས༔ འདི་ལ་སངས་མ་རྒྱས་ཀྱང་ཚེ་འཕོས་པ་དང་མངལ་གྱི་གྲོང་ཁྱེར་མི་
འགྲིམ་སྟེ་སྤྲུལ་པ་སྐུའི་ཞིང་ཁམས་སུ་སངས་རྒྱ་བ་ལ་ཐེ་ཚོམ་མེད་དོ༔ སའི་མི་ནི་ལུས་གྲུ་བཞི་སྒེག་པ༔ སྐྲ་
མཚམས་དམའ་བ༔ ཁ་སྤུ་ཡོད་པ༔ གཏམ་ཉུང་ཞིང་བརྡ་མི་གསལ་བ༔ སྡོད་ཚན་ཆེ་བ༔ སྤྲོས་པ་ལ་མི་དགའ་
བས་དབང་ཡང་སྤྲོས་མེད་བསྐུར༔ གདམས་ངག་ཀྱང་སྒོམ་བཅས་སྒོམ་མེད་དབྱེར་མེད་དུ་སེམས་སྡེ་དང་མན་
ངག་གི་སྡེ་དབྱེར་མེད་དུ་སྤེལ་བ་གདབ༔ མཇུག་ཏུ་བླ་མེད་བསྟན༔ འདི་ལ་སངས་མ་རྒྱས་ཀྱང་འཆི་ཁ་བར་དོ་
སངས་རྒྱ་བ་ལ་ཐེ་ཚོམ་མེད་དོ༔ མེ་ཡི་མི་ནི་ལུས་གྲུ་གསུམ་ལ་དམར་ཞིང་སྣ་རྣོ༔ སྐོམ་དད་ཆེ༔ སྤྲོ་ཐུང་༔ ཞེ་
སྡང་དང་ང་རྒྱལ་ཆེ༔ ཤེས་རབ་ཆེ་བས༔ སྤྲོས་མེད་ཤིན་ཏུ་སྤྲོས་མེད་བསྐུར༔ གདམས་ངག་ཀྱང་ཀློང་སྡེ་སྒོམ་
མེད་བསྟན་ཏེ༔ དེ་ནས་མཇུག་བླ་མེད་དང་འཕྲད་མ་ཐག་ཏུ༔ རྟགས་ཚད་མཐར་ཕྱིན་ནས་ལོ་ལྔའམ་བདུན་དུ་
སངས་རྒྱ་བ་ལ་ཐེ་ཚོམ་མེད་དོ༔ རླུང་གི་མི་ནི༔ ལུས་ཡང་ཞིང་མགྱོགས༔ ཁ་ཟླ་གམ་དུ་མངོན་པ་དང་༔ སྡོད་མི་

ཚུགས་པ་དང་༔ ཕྲག་དོག་ཆེ༔ རྫུན་ཆེ༔ བློ་ཡངས༔ ཤེས་རབ་ཆེ་བས་དབང་ཡང་རབ་ཏུ་སྤྲོས་པ་མེད་པ་བསྐུར༔
གདམས་པའང་སྤྲོས་མེད་ཟང་ཐལ་དོན་རྒྱུད་རྣམས་བསྟན་ནོ༔ མཇུག་ཏུ་བླ་མེད་བསྟན་པས་ལོ་གསུམ་ན་ཚེ་
འདི་རང་ལ་ཟག་བཅས་མི་སྣང་བར་སངས་རྒྱའོ༔ གཡུ་ཡིག་ཅན་དུ་ཤེས་སོ༔ དེ་ལྟར་གང་འཕྲོད་བལྟས་ལ་
སྦྱིན་ནོ༔ དེ་ཡང་སེམས་ལུང་སྒོམ་ཁྲིགས་ལས༔ མ་མཐོང་ཡུལ་དེ་བལྟ་འདོད་ན༔ ཡུལ་དེ་ཡིད་ལ་མ་བྱེད་པར༔
ལམ་དེ་ཡིད་ལ་གྱིས་ལ་སོང༔ ཞེས་པས༔ དད་པ་དང་ལྡན་པའི་སློབ་མ་དེ་དུར་ཁྲོད་དམ་དབེན་པར་སྔོན་དུ་
རང་གི་བླ་མ་མཉེས་པར་བྱས་ཏེ་ཚོགས་བསག་པའི་སྦྱོར་བ་བྱ༔ དེ་ནས་བླ་མས་གདམས་པ་གདབ་པར་བྱའོ༔
དེ་ལ་ཤེས་རབ་རྣམ་པ་གསུམ་ལ་བློ་ཐག་བཅད་ནས་ཚེ་འདི་ཉིད་ལ་སངས་རྒྱ་དགོས་ཏེ༔ འདིར་མ་གྲོལ་ན་
ཡིད་དཔྱོད་འཛིན་པ་དང་ཁྱད་པར་མེད་དོ༔ དེ་ལ་སྤྱོད་པ་ལ་རྒྱུན་དུ་བྱེད་པ་དང་༔ སྒོམ་པ་ལ་རྒྱུན་དུ་བྱེད་པ་
དང་༔ ལྟ་བ་ལ་རྒྱུན་དུ་བྱེད་པ་དང་༔ འབྲས་བུ་ལ་རྒྱུན་དུ་བྱེད་པའོ༔ དེ་ཡང་སྤྱོད་པ་ལ་རྒྱུན་དུ་བྱས་ནས་སངས་
རྒྱ་བ་ནི༔ འཁོར་འདས་རུ་ཤན་འབྱེད་པའི་སྤྱོད་པ་དང་༔ བརྟུལ་ཞུགས་གྲངས་འཛིན་གྱིས་སྤྱོད་པ་དང་༔ སྣང་
བ་རང་སར་གྲོལ་བ་རིག་པ་རྣལ་དུ་འབེབས་པའི་སྤྱོད་པ་རྣམས་དབང་དུ་གསལ་ལོ༔ སྒོམ་པ་ལ་རྒྱུན་དུ་བྱེད་པ་
ནི༔ དེ་ལ་རང་བཞིན་གྱི་བསམ་གཏན་དང་༔ བཅོས་མའི་བསམ་གཏན་ནོ༔ རང་བཞིན་ནི༔ ལྷ་མི་ཕལ་དང་༔
ཁྲ་ཚང་ན་ཉལ་བ་དང་༔ རི་བོང་གི་མིག་དང་༔ བུ་ཆུང་གི་མིག་དང་༔ མདའ་སྲང་གི་མིག་དང་༔ དེ་རྣམས་ལ་
ཡོད་དོ༔ ལུང་དུ་མ་བསྟན་པའི་ལྷ་དང་མི་ལ་བསམ་གཏན་བཅས་པ་ཡང་ཡོད་དོ༔ བཅོས་མའི་བསམ་གཏན་
རྣལ་འབྱོར་པ་ལ་གནོད་པ་གཉིས་ཡོད་དེ༔ འཕྲལ་དུ་ཟས་དང་གོས༔ ཕུགས་སུ་རྨི་ལམ་དང་༔ བག་ཆགས་
གཉིས་སོ༔ དེ་ལ་བསམ་གཏན་གྱི་ཐུན་བཞི་ཡིན་ཏེ༔ བཅུད་ལེན་ལ་བརྟེན་ནས་ཟས་ཀྱི་ཞེན་པ་བཅད་པའི་
བསམ་གཏན་གྱི་ཐུན་དང་༔ རླུང་དང་རྟེན་འབྲེལ་ལ་བརྟེན་ནས་གོས་ཀྱི་ཞེན་པ་བཅད་པའི་བསམ་གཏན་དང་༔
གཉིད་ཀྱི་གདམས་ངག་གིས་རྨི་ལམ་གྱི་ཞེན་པ་བཅད་པའི་བསམ་གཏན་དང་༔ རྩེ་གཅིག་གི་བསམ་གཏན་ལ་
བརྟེན་ནས་བག་ཆགས་ཀྱི་ཞེན་པ་བཅད་པའི་བསམ་གཏན་ནོ༔ དེ་ལ་གསུམ་པོ་ལོགས་སུ་ཤེས་སོ༔ འདིར་རྩེ་
གཅིག་གི་བསམ་གཏན་ལ་དམིགས་པ་རྒྱུད་ལ་བསླབ་པ་ལོགས་སུ་ཤེས༔ འདིར་རྟེན་མེད་ལ་བསླབ་པ་སྟོན་ནོ༔
སྒོམ་པ་ལ་རྒྱུན་དུ་བྱེད་ན༔ ལྷ་དང་མི་ཡི་སེམས་འཛིན་དང་༔ བྱང་ཆུབ་སེམས་དཔའི་བསམ་གཏན་དང་༔ བདེ་
བར་གཤེགས་པའི་དགོངས་པའོ༔ དེ་ལ་ལྷ་དང་མི་ཡི་སེམས་འཛིན་ནི༔ དབེན་པའི་གནས་སུ་བསོད་ནམས་ཀྱི་
ཚོགས་སྔོན་དུ་སོང་བས་ལུས་སྐྱིལ་ཀྲུང་དུ་བཅས་ལ་རང་གི་སྣ་རྩེ་ལ་ཨ་དཀར་པོ་གཅིག་བསམ་སྟེ༔ རང་གི་

རླུང་ཕར་ལ་སོང་བའི་དུས་སུ༔ ཨ་དེ་ཕར་ལ་རྒྱངས་རྒྱངས་སོང་བ་ལ་བློ་གནས་བར་བྱ༔ རླུང་ནང་དུ་རྔུབ་པའི་
ཚེ་དཀར་ཧྲི་ལི་ལི་ཚུར་རྩྭ་རྩེ་ལ་གནས་པ་ལ་བྱའོ༔ རང་གི་ལུས་ལ་ཚད་པའི་ནད་ཡོད་ན་ཨ་དེ་གྲང་རེག་དང་
ལྡན་པར་བསྒོམས༔ གྲང་བ་ཡོད་ན་ཚ་རེག་དང་ལྡན་པར་བསྒོམ༔ དེ་ལྟར་ཐུན་ཆུང་ལ་གྲངས་མང་བར་ཉིན་
མཚན་བར་མ་ཆད་པར་བསྒོམས་པས་སྐྱེ་མེད་བསམ་ངོ་དང་བྲལ་བའི་ཉམས་མྱོང་མི་སྐྱེ་མི་སྲིད་དོ༔ གང་ཟག་
གཅིག་གི་ཆ་རྐྱེན་རྫོགས་སོ༔ དེ་ནས་ཡང་བར་ཆོད་སེལ་བའི་ཡི་གེ་ཕཊ་དྲག་པོ་ལ་སེམས་བཟུང་བ་ནི༔ སྔོན་དུ་
བླ་མ་མཉེས་པར་བྱས་ལ་གོང་ལྟར་ལུས་བཅོས་ལ་ལྷོད་ཅིང་རླུང་རང་སོར་བཞག་དེར་སེམས་ཡོངས་སུ་བཅུག་
ལ་རབ་ཏུ་དྲག་པོས་ཕཊ་བརྗོད་པས༔ དུས་དེ་ཉིད་དུ་ཤེས་པ་གཏད་མེད་དུ་འོང་སྟེ༔ དེའི་དུས་སུ་སེམས་བཟུང་
ཞིང་ཡང་དང་ཡང་དུ་ཕཊ་ཀྱིས་ཤེས་པ་གསལ་གདབ་པར་བྱ་སྟེ༔ དེ་ནས་ཉིན་མཚན་མེད་པར་ཉམས་སུ་བླངས་
པས་རང་བཞིན་ཡོངས་སུ་དག་པའི་ཉམས་སུ་མྱོང་བ་མི་སྐྱེ་མི་སྲིད་དོ༔ དེས་གང་ཟག་གཅིག་གི་ཆ་རྐྱེན་ཐལ་
ནས༔ ཡང་ཁྲོ་བོ་དགྱེས་པའི་གད་མོ་ལ་སེམས་བཟུང་བ་ནི༔ སྔོན་དུ་བླ་མ་ཡོན་གྱིས་མཉེས་པར་བྱས་ཏེ་ལུས་
གནད་གོང་བཞིན་བྱས་ལ༔ ངག་ཏུ་ཧ་ཞེས་དྲག་ལ་ཐུང་བར་བརྗོད༔ ཤེས་པ་ཧ་ལ་གཏད༔ རྣམ་རྟོག་ལ་སོགས་
པའི་མི་བདེ་བ་ཅི་བྱུང་དུས་སུ༔ ཧ་དྲག་ཏུ་བརྗོད་ཅིང་རླུང་དང་བསྲེ་བ་གནད་ཡིན་ནོ༔ དེ་ལྟར་དུས་ཐམས་ཅད་
དུ་བསྒོམས་པས་ཆོས་ཉིད་ཡང་དག་པ་ངོས་བཟུང་དང་བྲལ་བའི་ཉམས་མྱོང་མི་སྐྱེ་མི་སྲིད་དོ༔ དེས་གང་ཟག་
གཅིག་གི་ཆ་རྐྱེན་ཐལ༔ ཡང་ལྷ་མ་ཡིན་རྩོད་པ་འགྱེད་པ་ལ་སེམས་འཛིན་པ་ནི༔ དབེན་པའི་གནས་སུ་བླ་མ་
མཉེས་པ་དང་ལུས་གནད་རི་མཐོན་པོའི་ཁར་ཙོག་པུར་འདུག་ལ༔ མགོ་དང་པོ་དལ་གྱིས་བསྒྲིལ༔ ལུས་ཀྱང་
དང་པོ་བསྐུལ་བསྐྱོད་དལ་བར་བྱ༔ དེ་ལས་བྲེལ་བ་གསུམ་གསུམ་བཞི་བཞི་ཙམ་བྱ༔ དེ་ནས་མགོ་ལ་སོགས་
པ་དྲག་ཏུ་བསྒྲིལ་བས༔ དུས་གཅིག་ཙམ་ན་ཕྱི་ཡི་སྣང་བ་དམར་ཁྲུག་ཁྲུག་པ་དང་༔ སེཪ་བྲེང་བྲེང་བ་དང་༔ སྔོ་
ཡལ་ཡུལ་དང་༔ ནག་ཐབས་ཐིབས་དང་༔ དེ་ནས་སྐྱ་སང་ངེ་འབྱུང་ངོ་༔ དེ་ལྟར་ཡུན་རིང་དུ་བྱས་པས་ཕྱི་ས་རྡོ་
རི་བྲག་གི་སྣང་བ་ཅིའི་ངོ་བོར་ཡང་གྲུབ་པ་མེད་དོ༔ འདིའི་དུས་ན་མཐོང་སྣང་རང་གྲོལ་ནས་སྣང་བ་འོད་
གསལ་དུ་མཐོང་བའི་ཉམས་མྱོང་མི་སྐྱེ་མི་སྲིད་དོ༔ འདིའི་དུས་ན་རླུང་ལ་ཤིས་པའི་ཁ་ཟས་བསྟེན་པར་བྱའོ༔
ལྟེ་བར་ཡི་གེ་རཾ་ལ་སེམས་གཏད་པ་ནི་གནད་ཡིན་ནོ༔ གང་ཟག་གཅིག་གི་ཆ་རྐྱེན་ཐལ་ལོ༔ ཡང་རྣམ་པར་རྟོག་
པ་ཧཱུྃ་གིས་དེད་པ་ལ་སེམས་བཟུང་བ་ནི༔ དེ་ནས་སྔོན་བཞིན་བླ་མ་མཉེས་པར་བྱས་ལ་དབེན་པའི་གནས་སུ་
ལུས་ངག་ཁོང་ལྷོད༔ ངག་ཏུ་ཧཱུཾ་ཞེས་རིང་པོར་དབྱངས་དང་བཅས་པས་བརྗོད་དེ༔ རླུང་སེམས་དང་བསྲེ་བ་ནི་

གནད་ཡིན་ནོ༔ ཡང་ཧཱུཾ་ཞེས་ནམ་མཁའི་ཁམས་སུ་འཕང་བ་དང་༔ སྡུད་པ་དང་༔ ལུས་ལ་འཇུག་པ་དང་༔ ས་
རྡོ་རི་བྲག་ལ་སོགས་པ་ལ་ཟང་ཐལ་བ་ལ་སོགས་པ་བར་མ་ཆད་པར་བྱས་པས་སེམས་ཟིན་ཏེ་གང་དུ་ཡང་
སེམས་གཡེང་བ་མེད་པ་འབྱུང་ངོ་༔ རྟོག་པ་ཆོས་ཉིད་དུ་འབར་བའི་ཉམས་མྱོང་མི་སྐྱེ་མི་སྲིད་དོ༔ ད་ནི་སྐལ་
ལྡན་ལམ་དུ་འཇུག་པའི་མན་ངག་ལ༔ བླ་མ་མཉེས་པ་ལ་སོགས་པའི་གོ་རིམ་གོང་ལྟར་བྱས་ལ་རང་སྟན་བདེ་
བ་ལ་འདུག་སྟེ༔ སྟོང་པ་ཉིད་རིམ་གྱིས་ལ་སེམས་བཟུང་བ་ནི༔ དང་པོ་ལུས་བྱེ་བྲག་མང་པོར་བསིལ་ལ༔ མགོ་
གཅིག་པུ་རང་ལ་ཡང་མིང་མང་ངོ་༔ མིག༔ རྣ་བ༔ སྣ༔ ལྕེ༔ ལ་སོགས་པ་དཔག་ཏུ་མེད་པར་བསལ་བས༔
མིང་ལ་དོན་བརྟགས་པས་མགོའི་དབང་པོ་གྲུབ་པ་མེད་པར་ཤེས་པ་དང་༔ དེ་ནས་ལུས་སྤྱི་ལ་བརྟགས་ཀྱང་
གྲུབ་པ་མ་རྙེད༔ དེ་ནས་ཕྱི་རོལ་གྱི་དངོས་པོ་ཐམས་ཅད་ལ་དེ་ལྟར་མིང་དོན་དུ་མས་བཙལ་བས་ཀྱང་མ་རྙེད༔
དེ་ལྟར་མིང་གིས་བཏགས་པ་ཐམས་ཅད་སྟོང་པར་གོ་བས༔ དངོས་པོ་ཡང་འགྱུར་ཏེ་སྟོང་པར་འགྱུར་བ་འོང་ངོ་༔
དེས་ནི་ཆོས་ཉིད་སྟོང་པ་ཉིད་དུ་མི་གྲོལ་མི་སྲིད་དོ༔ དེ་ནས་མིག་ཏུ་སྣང་ཚད་དང་དྲན་ཚད་ལ་ཤེས་པ་བཅུག་
ཅིང་དེ་ཉིད་སྐད་ཅིག་ལ་སྟོང་པར་སོང་བ་ལ་བློ་གནས་པར་བྱས་པས་དུས་ཚོད་ཅིག་ན་གང་ལ་བལྟས་པ་སྟོང་
པར་ཁྲོལ་ཁྲོལ་འགྲོ་བ་དག་འབྱུང་ངོ་༔ དེ་ལྟར་ཡུན་རིང་དུ་བསྒོམས་པས་སྣང་བ་ཐམས་ཅད་མེ་ལོང་ལ་
བཏབ་པ་ལྟར་སྟོང་སང་གིས་མི་གྲོལ་མི་སྲིད་དོ༔ དེ་ཡང་དང་པོ་སྣང་ལ༔ དེ་ནས་གཉིས་པ་སྟོང་ལ༔ གསུམ་པ་
སྣང་སྟོང་གང་དུའང་མ་གྲུབ་པའོ༔ འདི་ཚོའི་སྡོམ་ཡང་ངག་ལ་བརྟེན་པའི་བསམ་གཏན་བཞིའི་དུས་སུ༔ ཤེས་
པ་རྣ་བར་གཞུག་ཅིང་ངག་གི་བརྗོད་པ་མ་མཉམས་པ་གལ་ཆེ༔ ལུས་ལ་བརྟེན་པའི་བསམ་གཏན་ལྷ་མ་ཡིན་
རྩོད་པ་འགྱེད་པའི་དུས་སུ༔ ལུས་ཀྱི་སྦྲུལ་བསྐྱོད་མ་བཤིག་པ་གནད་ཡིན་ནོ༔ ལྷག་མ་སེམས་ཀྱི་བསམ་གཏན་
གཉིས་པོའི་དུས་སུ༔ སེམས་ཀྱི་གཏད་ས་མ་ནོར་ཞིང་མ་ཡེངས་པ་གནད་ཡིན་ནོ༔ དེ་ལ་མིང་དུ་བཏགས་ན་
ཉིན་མཚན་ཁ་སྦྱོར་གྱི་སྒྲོམ་པ་ཞེས་བྱའོ༔ དམིགས་པ་རྟེན་མེད་ལ་བསླབ་པའི་བསམ་གཏན་ནོ༔ ས་ལ་གནས་
པའི་བྱང་ཆུབ་སེམས་དཔའི་བསམ་གཏན་ནི༔ ས་དང་པོའི་བདེན་པ་མཐོང་བ་ནས་ཡོན་ཏན་བརྒྱ་ཕྲག་བཅུ་
གཉིས་གཉིས་པ་ལ་ཉི་ཤུ་རྩ་བཞི༔ དེ་ལྟར་རིམ་པ་བཞིན་ས་བཅུ་རྒྱུན་གྱི་ཏིང་ངེ་འཛིན་ཚུན་ཆད་ལའོ༔ བདེ་
བར་གཤེགས་པའི་དགོངས་པ་ནི༔ ཐུན་མཚམས་ལས་འདས་ཏེ༔ མ་བཅོས་རང་བཞག་གནས་ལུགས་ཏེ༔ ཇི་
ལྟར་དེ་ལ་འགྱུར་མེད་པས༔ སངས་རྒྱས་རྣམས་ཀྱི་དགོངས་པ་ཡིན༔ ཞེས་པས༔ གནད་ནི་རྒྱ་མཚོ་ཅོག་བཞག་
སྟེ༔ གང་བསྒོམས་ཀྱང་མིག་མ་འཁྲུལ་བར་རང་སོར་བཞག་པ་གནད་ཡིན༔ ལྟ་བ་ལ་རྒྱུན་དུ་བྱེད་པ་ལ་ལྔ་སྟེ༔

ལྟ་བ་གྲོང་ཁྱེར་རྒྱུན་གཅོད༔ མན་ངག་རི་བོ་ཅོག་བཞག༔ དགོངས་པ་ཁམས་གསུམ་ཡོངས་གྲོལ༔ ཉོན་མོངས་
པ་གནས་དག༔ གང་ཟག་ཟད་པའོ༔ དང་པོ་ནི་གསུམ༔ ཕྱི་ཆོས་ཅན་དུམ་བུ་བ་ལ་རྡོ་རྗེའི་མིག་གིས་ཅོག་
བཞག་ཏུ་བལྟས་པས༔ ཕྱི་ཆོས་ཅན་གྱི་རྣམ་པ་སྣང་ལ་རང་བཞིན་མེད་པར་གཟུགས་བརྙན་ནམ་རྨི་ལམ་སྒྱུ་མ་
ལྟ་བུར་མཐོང་བས་འཁྲུལ་པ་ལ་ཡང་དག་ཏུ་གྲུབ་པ་མེད་པར་རྟོགས་པས་ཁམས་གསུམ་དུ་ལྡོག་པ་མེད་པས་
བློ་བདེ་བའོ༔ ནང་ཆོས་ཅན་གྱི་བྱེ་བྲག་པ་ལ་རྟོགས་པའི་ཚུལ་གྱི་ཤེས་རབ་ཀྱི་མིག་གིས་རང་བཞིན་དུ་བལྟས་
པས་ཀུན་རྫོབ་ཀྱི་རྣམ་པ་རྣམས་མེད་པའི་རང་བཞིན་སྒྱུ་མ་ལྟ་བུ་མཐོང་བས་འཁྲུལ་པ་རང་དག་ཏུ་གྲུབ་པ་མེད་
པར་རྟོགས་པས ་རིག་པ་ལ་བག་ཆགས་མེད་པས་བློ་བདེའོ༔ གསང་བ་བུ་ཆུང་གི་མིག་གིས་རྣམ་པར་དག་པ་ལ་
ཅེར་བཞག་ཏུ་བལྟས་ཏེ༔ དེ་ཡང་གནད་གསུམ་དང་མ་བྲལ་བར་བལྟས་པས་དབྱིངས་རིག་འདུ་འབྲལ་མེད་
པར་མངོན་སུམ་དུ་མཐོང་བས་བློ་བདེའོ༔ དེ་ཡང་བརྩོན་འགྲུས་རབ་ཚེ་འདི་ཉིད་ལ་ཟག་བཅས་མི་སྣང་བར་
སངས་རྒྱའོ༔ འབྲིང་ངོ་ཕྲད་ནས་དུམ་རེ་ཉམས་སུ་བླངས༔ དེ་ནས་ཐང་ཆད་ཉམས་སུ་བླང་ལོངས་མ་བྱུང་བ་ལ་
ནི་བར་དོ་ལ་རང་གི་ཆོས་ཉིད་སྟོབས་སུ་གྱུར་ནས་སངས་རྒྱའོ༔ ཐ་མ་གདམས་ངག་ཞུས་ནས་
ལོངས་མ་བྱུང་བ་ནི་ཆོས་ཉིད་བདེན་པའི་བྱིན་རླབས་ཀྱིས་སྤྲུལ་སྐུའི་ཞིང་ཁམས་སུ་བརྫུས་ཏེ་སྐྱེས་ནས་མངལ་
གྱི་གྲོང་ཁྱེར་རྒྱུད་ཆད་ནས་སངས་རྒྱའོ༔ དེ་ལ་མན་ངག་རི་བོ་ཅོག་བཞག་ནི༔ ཐེག་པ་ཐམས་ཅད་ཀྱི་ལྟ་བ་
མཐོང་༔ རང་གི་ཆོས་ཉིད་མི་འགྱུར་བར་གནས་པས་རི་བོ་ཅོག་བཞག་གོ༔ དེ་ལྟར་རྟོགས་པའི་ཚེ་ན་འགྲོ་དྲུག་
རང་སར་གྲོལ་ཏེ་འཁྲུལ་པ་མི་གནས་པར་རྟོགས་པའོ༔ ཉོན་མོངས་པ་གནས་དག་ནི༔ ཉོན་མོངས་པ་རྣམས་
རང་བྱུང་རང་དག་ཏུ་རྟོགས་པའི་དུས་སོ༔ ཆོས་ཟད་པ་ནི་ཡིད་ལ་བྱེད་པའི་ཆོས་ཐམས་ཅད་རང་སར་དག་ནས་
བྱ་རྒྱུ་མེད་པའོ༔ འབྲས་བུ་ལ་རྒྱུན་དུ་བྱེད་པ་ནི༔ འདིའི་མན་ངག་ཏུ་རི་བོ་ཅོག་བཞག༔ དགོངས་པ་སྲིད་གསུམ་
ཀ་དག༔ ཉོན་མོངས་རང་གྲོལ༔ གང་ཟག་ཆོས་ལས་གྲོལ་བའོ༔ དེ་ཡང་ངོ་སྤྲོད་ཀྱི་གནད་ལ་གོམས་པས་ཆོས་
ཉིད་མངོན་སུམ་གྱི་སྣང་བ་ནི་ཡུལ་ནམ་མཁའ་སྟོང་པ་འདི་ཉིད་ལ་རྣམ་རྟོག་གང་གིས་ཀྱང་མ་བསླད་པར་
མཐོང་བ་དེ་ཉིད་དོ༔ དེ་ཉིད་ལ་རིག་པ་ཅོག་བཞག་ཏུ་བཞག་ནས་ཉམས་སུ་བླངས་པས་དུས་ཚོད་གཅིག་ཙ་ན་
ཐིག་ལེ་སྟོང་པའི་སྒྲོན་མ་རྩོལ་བ་མེད་པར་ཤར་ནས་འོང་ངོ་༔ དེ་ནས་ཡེ་ཤེས་ཀྱི་ཐིག་ལེ་ཕྱེད་སྐུ་དང་བཅས་པ་
ཚུན་ཆད་ཉམས་གོང་འཕེལ་གྱི་སྣང་བའོ༔ དེ་ནས་འོད་ལྔ་གྱེན་འགྲེང་དང་༔ རྩིབས་ཤར་དང་༔ མཆོད་རྟེན་
བརྩེགས་པ་ལྟ་བུ་དང་༔ དྲྭ་བ་དང་༔ དྲྭ་བ་ཕྱེད་དང་༔ མིག་མངས་རིས་དང་༔ ཡུལ་གྲུ་ཙམ་པ་རྣམས་འོང་ངོ་༔

རེ་རེ་ཡང་སྐུ་ལྔར་སྣང་བའི་དུས་ན་རིག་པ་ཚད་ལ་ཕེབས་ཏེ༔ དཔེར་ན་བྲེ་ཚད་དང་༔ སྲང་ཚད་ལ་ཕེབས་པ་ལྟ་
བུའོ༔ འདིའི་དུས་ན་ཉམས་སུ་མ་བླངས་ཀྱང་ཆོག་གོ༔ དེ་ནས་དེ་ལས་ཆེར་འཕེལ་བ་མེད་པས་དེ་དག་གི་
འཕེལ་ཟད་ནས་ཆོས་ཉིད་ལ་སོགས་པ་སྣང་བའི་ཉམས་དེ་དག་གང་དུའང་སྣང་བའི་ངོ་བོ་མེད་པ་ནི་ཆོས་ཉིད་
ཟད་པའི་སྣང་བ་ཞེས་ཐ་སྙད་དུ་བྱས་སོ༔ དེ་ལྟར་དང་པོ་དབང་དང་དམ་ཚིག་དང་སྡོམ་པ་ཞུས་ནས༔ བླ་མས་
རིགས་ཀྱི་བུ༔ འདུག་གྱིས་དང་འདི་ལྟར་འོང་གིས་ཞེས་གདམས་པ་བསྟན་ནས་ཉམས་སུ་བླངས་པས༔ དང་པོ་
ཆོས་ཉིད་མངོན་སུམ་གྱི་སྣང་བ་འཆར༔ དེ་ནས་ཉམས་གོང་འཕེལ་གྱི་སྣང་བ་འཆར༔ དེ་ནས་རིག་པ་ཚད་
ཕེབས་ཀྱི་སྣང་བ་འཆར༔ དེ་ནས་ཆོས་ཉིད་ཟད་པའི་སྣང་བ་འཆར་ཏེ༔ དེ་ལྟར་སྣང་བ་བཞི་མཐར་ཕྱིན་པའི་
དུས་ན་སྐལ་ལྡན་དེ་ཟག་པ་དང་བཅས་པའི་ཕུང་པོ་མི་སྣང་བར་སངས་རྒྱའོ༔ སྟི༔ གུ་ཧྱ༔
༄༅༔ ༔ཕྲ་ཡིག༔ ཟངས་ཡིག་ཅན་གྱི་སྣང་བྱེད་སྒྲོན་མ་བཞུགས་སོ༔ རྒྱབ་ཡིག་གི་སྨད་ཆ༔ ༄༅༔ ༔དཔལ་བདེ་བྱེད་ཆེན་པོའི་
སྐུ་ལ་ཕྱག་འཚལ་ལོ༔ གསང་བའི་ཡི་གེ་མ་རུའི་དགོངས་པའི་གནད་རྣམས་ནི༔ སྦས་ཤིང་གབ་པའི་ཚིག་ཀུན་
གསལ་བར་ནི༔ སྤྱི་ཡི་དོན་རྣམས་འདི་རུ་སྣང་བར་ཡང་༔ སྣང་བྱེད་སྒྲོན་མའི་ཡི་གེ་འདི་ལ་ལྟོས༔ སྒྲོན་མ་ཡིས་
ནི་མུན་པ་སྣང་བ་ལྟར༔ ཡི་གེ་འདི་ཡིས་ཚིག་གི་དོན་རྣམས་ནི༔ རྣམ་པར་སྣང་བར་བདག་གིས་བཀོད་ནས་
བསྟན༔ འདི་ཉིད་ཚིག་ལ་ཐེ་ཚོམ་མ་ཟ་བར༔ འདི་དོན་ཉམས་སུ་ལོངས་ཤིག་རིགས་ཀྱི་བུ༔ གལ་ཏེ་གསང་
མཆོག་མན་ངག་འདི་རྙེད་ནས༔ ཉམས་སུ་མ་བླངས་འཁོར་བར་གཡེངས་བྱས་ན༔ བསྐལ་པ་བྱེ་བ་དྲུག་
འབུམ་ཉིད་དུ་ཡང་༔ སངས་རྒྱས་ཉིད་དང་ཕྲད་པར་འགྱུར་རེ་ཀན༔ དེ་བས་འདི་ལ་གོམས་ཤིང་ཚད་ལ་ཕབ༔
གསང་བའི་ཡི་གེ་མ་རུའི་གཞུང་གི་ཚིག་རྣམས་ཕྱེ་ནས་གནད་ཀྱི་གསལ་བའི་ལྡེ་མིག་འདི་དགོས་པས་འདི་ལ་
ནན་ཏན་བྱ༔ སྤྲོས་པ་གཅོད་པའི་སྒྲོན་མ་འབྱུང་བ་ལྔ་རང་དེངས་ཀྱི་མན་ངག་འདི་ལ༔ འབྱུང་བ་ལྔ་ཆམ་ལ་
འབེབས་པའི་མན་ངག་གིས༔ ཡི་གེ་ཨ་རྣམ་པ་ལྔ་དབུགས་གཅིག་ལ་བརྩེགས་མར་བསྒོམས་པས་འབྱུང་བ་
ལྔར་གནད་ལ་ཕེབས་པར་ཨ་རྣམ་པ་ལྔའི་དོན་སྐྱེ་མེད་དུ་རྒྱས་བཏབ་ལ༔ རིག་པའི་ངོ་བོ་ཨའི་རང་བཞིན་དུ་
ཉམས་སུ་བླང་༔ རླུང་ཆུ་མེའི་ས་བོན་གསུམ་གྱི་ཡི་གེས་ལུས་ཀྱི་འབྱུང་བ་འཁྲུགས་པའི་དུས་ན་གནས་གསུམ་དུ་
བཞག་སྟེ་ཤེས་པ་དེ་གཏད་ནས་བསྒོམ་ཞིང་རླུང་ཡང་དེར་གཏད་ནས་བསྒོམས་པས་ནད་རྣམས་དག་པར་བྱེད་
པའི་འབྱུང་བའི་གནད་ཡིན༔ ནམ་མཁའ་རྣམ་པར་དག་པར་བྱེད་པ་ཨ་གཉིས་བརྩེག་གི་གདམས་ངག་གིས༔

སེམས་བར་སྣང་ལ་སྨྲ་ལ་གཏད་པས་ཨ་སེམས་ཀྱི་དྲི་མ་རང་ཟད་ལ་གཏོང་བའི་གནད་ཡིན༔ རླུང་རྣམ་པར་
དག་པར་བྱེད་པ་ལ་ཨ་སུམ་བརྩེག་གི་གདམས་ངག་གིས༔ དབུགས་ཕྱི་ནང་དུ་རྒྱུ་བའི་ཚེ་དྲན་པ་རྣམས་རང་ཡལ་
དུ་གཏོང་བ་ནི༔ སྣང་བ་སྐྱེ་མེད་དུ་གཏད་པ་ནི་ལ ་ལ་དབུགས་གཏད་པས་དབུགས་ནང་དུ་རྒྱུ་བའི་ཚེ་དྲི་མ་རྣམས་
ཟད་ཅིང་སྟོངས་པའི་གནད་ཡིན༔ ཆུ་རྣམ་པར་དག་པར་བྱེད་ཨ་བཞི་བརྩེག་གི་མན་ངག་གིས་འཛིན་པ་རྣམ་པར་
དག་པར་བྱེད་པའི་ནི་ཡི་གེ་སྨྱུ་ལ་སེམས་གཏད་པས་སྡུད་བྱེད་ཀྱི་དྲི་མ་རྣམས་རང་སར་དག་ནས་མིག་འདི་
རྣམ་ཤེས་རང་རྒྱུད་དུ་འཛིན་པ་དག་པར་བྱེད་པའི་གནད་ཡིན༔ མེ་རྣམ་པར་དག་པར་བྱེད་པ་ཨ་ལྔ་བརྩེག་གི་
མན་ངག་གིས་གཟུང་བ་མཆེད་པའི་དྲི་མ་རང་སར་དག་པར་བྱེད་པ༔ མིག་གི་བར་སྣང་ལ་ཡི་གེ་སྨྲ་ལ་སེམས་
གཏད་པས་སྒོ་ལྔའི་རང་རྒྱུད་བཟློག་པའི་དགོས་པ་ཡོད་པའི་གནད་ཡིན་ནོ༔ འདིའི་གནད་གྱི་མན་ངག་ལ་ནི༔
ཀ་ཁ་ག་ང་ཅ་ནི་འབྱུང་བ་ལྔའི་རྩ་བའི་མན་ངག་ཡིན༔ ཡིག་སྨད་གཅིག་ཏུ་བསྡུས་པས་འབྱུང་བ་གཅིག་དྲིལ་
བའི་མན་ངག་ལ་ནི༔ ཀི་ཁི་གི་ངི་ཅི༔ འབྱུང་བ་གོང་མ་འབྱེད་པའི་ལྡེ་མིག་ཡིན༔ ཞབས་ཀྱུས་ལྔ་པོ་དེ་ཡང་འབྱེད་
པ་ཡིན༔ དེ་ཚོམ་བུ་སྡེབས་པས་འབྱུང་བ་ལྔའི་ལུས་བཟུང་བ་དེ་ཡང་རྣམ་པར་ཟད་པར་བྱ་བའི་ཡི་གེ་འདི་དགོས་
པས༔ དེའི་མན་ངག་གནད་དུ་འདི་ལྟར་འགྲོ༔ དེས་ནི་འབྱུང་བ་ཟད་པར་བྱེད་པའི་གནད་ཡིན་ནོ༔ སྟི༔
སྤྱིར་མན་ངག་སྡེབས་པའི་ཡི་གེ་འདི་ཀུན་ལ༔ རྩ་བ་ཉིད་དང་དེ་འབྱེད་ལྡེ་མིག་དང་༔ ཡང་འབྱེད་དང་ནི་དེ་ཡི་
ཊི་ཀ་ལ༔ ཀ་རྐྱང་ཁ་རྐྱང་ལ་སོགས་པ་རྩ་བར་ཤེས་པར་བྱ༔ དེ་རྗེས་གུ་གུ་རྣམས་ནི་འབྱེད་པའི་ལྡེ་མིག་ཡིན༔
དེ་མཐུན་ཞབས་ཀྱུ་རྣམས་ནི་ཡང་འབྱེད་ཡིན༔ དེ་བཞིན་དེའི་འོག་རྣམས་ནི་ཊི་ཀ་ཡང་ཊིག་ཡིན༔ མདོ་མདུད་
དང་ནི་ཡང་རྩའི་གནད་ཡིན་ནོ༔ དེ་ལྟར་ཀ་ཁ་མ་བུའི་སྡེབས་ཀྱིས་ནི༔ འདིའི་འགྲེལ་དང་ཡང་འགྲེལ་འབྱེད་
པའི་ལྡེ་མིག་རྣམས་སུ་ཤེས་པར་བྱའོ༔ དེ་ལྟར་གོམས་པའི་གནད་ཀྱི་མན་ངག་ཚིག་དྲུག་ལ༔ ཀ་ཁ་མ་བུ་སྡེབས་
ནས་ནི༔ དྲུག་ཚན་དྲུག་གིས་རྩ་བའི་དོན་རྣམས་གཏན་ལ་ཕབ༔ འདི་ལྟར་ཚིག་ནི་སུམ་ཅུ་སོ་དྲུག་གིས" གོམས་
པའི་གནད་ཀྱི་མན་ངག་ཏུ་ནི་འདི་གྱུར་ནས༔ འདིས་ནི་རྡོ་རྗེ་སེམས་དཔའི་ཞལ་ནི་མངོན་དུ་མཐོང་༔ དེའི་གནད་
ཀྱི་ཡི་གེར་འདི་བསྟན་པའོ༔ སེམས་སྦྱོང་བ་སྔོན་དུ་འགྲོ་བའི་རིག་པའི་ཐབས་ཀྱི་གནད་ཡིག་གསལ་བ་ནི༔

འདི་ལྟར་སྐལ་ལྡན་རྣམས་ཀྱིས་བྱང་ཆུབ་སེམས་སྦྱོང་བའི་མན་ངག་ཏུ་བསྟན་པ་ཡིན༔ སྤྲུལ་པའི་སྒོ་ནས་གཞན་
གྱི་དོན་བྱ་བར་བསྟན་པའི་ཕྱིར༔ གདམས་པ་རྣམས་ཀྱི་སེམས་སྦྱོང་བའི་མན་ངག་ནི༔ བླ་མས་སློབ་མ་དེ་དད་
པ་དྲག་པོ་རྒྱུད་ལ་སྐྱེས་པས་འཁོར་བ་ལས་བློ་ལྡོག་པའི་དགོས་པ་ཡོད་པའི་ཕྱིར་གྲོང་ཁྱེར་ཆེན་པོའི་དབུས་སུ་
ཁྲིད་དེ༔ སློབ་མ་དེ་ལ་སེམས་སྦྱོང་བའི་མན་ངག་རྣམས་བསླབས་ཏེ་མི་རྟག་རྒྱུད་ལ་གོམས་སུ་གཞུག་གོ༔ དེའི་
སྐབས་སུ་སངས་རྒྱས་ཀྱི་ཡོན་ཏན་མདོ་ལོངས་སུ་བཤད་ཅིང་༔ སྐབས་སུ་གྲོང་ཁྱེར་གྱི་མི་དེ་ཡང་མི་རྟག་པར་
འདུག་ཨང་སྙམ་པ་རྒྱུད་ལ་འདྲིས་སུ་གཞུག༔ བླ་མས་སྐབས་སུ་འཁོར་བའི་ཉེས་དམིགས་ཀྱང་བཤད་པར་བྱའོ༔
དེ་ལྟར་ཞག་དུ་མ་གོམས་སུ་བཅུག་པས་དད་པ་དྲག་པོ་དེའི་རྒྱུད་ལ་མ་སྐྱེས་ན་གསང་སྔགས་ཀྱི་སྣོད་དུ་མི་རུང་
ས་ལས་རྒྱུ་འབྲས་ལ་བློ་སྦྱོང་དུ་གཞུག་པ་གཅེས་སོ༔ དེ་ནས་དད་པ་ནམ་སྐྱེས་པ་ན་རིག་པ་མངོན་སུམ་ལ་
ངེས་པ་ཐོབ་པར་བྱ་བའི་ཕྱིར་འཁོར་འདས་རུ་ཤན་འབྱེད་པ་ལ་སོགས་པ་ལ་བློ་དབབ་པར་བྱ་བའམ༔ འཁོར་
འདས་རུ་ཤན་ཡང་ན་དེ་ལྟར་ཡང་མ་ཡིན་ཏེ༔ དེ་ལྟར་སྔོན་དུ་བྱང་ཆུབ་སེམས་འབྱོངས་པ་དེ་ལ༔ དེ་ཉིད་བརྟན་
པར་བྱ་བའི་ཕྱིར་རྩ་རླུང་ལ་སེམས་གནས་ཤིང་བརྟན་པར་བྱ་བའི་ཕྱིར་རྩ་རླུང་གི་མན་ངག་རྣམས་བླ་མས་
བསྟན་ཏེ་སྒོམ་དུ་གཞུག་གོ༔ རྩ་རླུང་གི་མན་ངག་བསྒོམ་པ་ལ་ནི༔ གནད་ཡིག་མེད་དོ། པྲ་ཁྲིད་ནས་གསལ་
བས་མི་དགོས་སོ༔ སེམས་སྦྱོང་བ་ལ་སོགས་པ་མན་ངག་སྣ་མང་པོ་བསྟན་པ་ནི༔ རང་བཞིན་རྫོགས་པ་ཆེན་པོ་
འདི་ཐབས་སླ་བ་དང་ཐབས་མྱུར་བ་དང་༔ ཐབས་མང་བ་ཡིན་པའི་ཕྱིར་གསུངས་ཏེ༔ དེའི་ཕྱིར་རྫོགས་པ་ཆེན་
པོ་ནས་ཚོགས་དྲུག་ལྷུག་པ་ཡིན་ནོ་ཞེས་ཚིག་ཙམ་བསྟན་ནས་ཡོད་དེ༔ དེ་ཀུན་ནི་གནད་མེད་པའི་ཚིག་ཡ་བྲལ་
བ་ཡིན་ཏེ༔ གནད་དུ་འགྲོ་བའི་མན་ངག་གིས་འདི་ལྟར་ཚོགས་དྲུག་མ་སྤངས་པར་སངས་རྒྱ་བར་བྱེད་པའི་
ཐབས་འདི་ནས་སྟོན་པར་བྱེད་པའི་གནད་དུ༔ སྒྲ་ཐམས་ཅད་ལ་བརྟེན་ནས་ཟག་པ་མེད་པའི་ཉམས་མྱོང་སྐྱེ་
བར་བསྟན་པ་དང་དེ་བཞིན་དུ་དྲི་ལ་བརྟེན་ནས་སྐྱེ་བར་བསྟན་པ་དང་༔ དེ་བཞིན་དུ་གཟུགས་དང་༔ རོ་དང་༔
རེག་དང་༔ ཆོས་ལ་བརྟེན་ནས་ཟག་པ་མེད་པའི་ཉམས་སྐྱེ་བར་བསྟན་པ་དང་༔ སྒྲའི་དེ་བཞིན་ཉིད་ཤེས་ན་
ཆོས་ཐམས་ཅད་ཀྱི་མདོ་དང་རྒྱས་པ་ཤེས་པའི་གནད་ནི༔ གླིང་བུའི་སྒྲ་ལ་བརྟེན་ཏེ་སེམས་སྦྱང་བ་དང་༔ པི་
ཝང་གི་རྒྱུད་ལ་བརྟེན་ཏེ་སེམས་སྦྱོང་བ་དང་༔ བུམ་ལྡིར་གྱི་སྒྲ་ལ་བརྟེན་ཏེ་སེམས་སྦྱོང་བ་དང་༔ རྔ་དྲ་བ་རྒྱུད་
མངས་ལ་བརྟེན་པ་དང་༔ རྫ་རྔ་ཁ་མངས་ལ་བརྟེན་པ་དང་༔ དྲག་པོ་རྣམས་ལ་སྦྱོང་བ་ནི་པི་ཝང་གི་རྒྱུད་ལ་
བརྟེན་པ་དང་༔ ཆ་ལང་གི་རྒྱུད་ལ་བརྟེན་པ་དང་༔ དྲིལ་བུའི་སིང་ལ་བརྟེན་པ་དང་༔ དུང་གི་ངུར་ལ་བརྟེན་ནས་

སེམས་སྦྱོང་བ་ལ་སོགས་པ་གསུངས་ཏེ་སེམས་སྦྱང་ནས་དག་པར་མ་བྱས་ན་རིག་པ་སྔོན་དུ་གཏན་ལ་མི་
ཕེབས་པའི་ཕྱིར་རོ༔ གཟུགས་ལ་བརྟེན་ཏེ་སེམས་སྦྱངས་པས་ཟག་པ་མེད་པའི་ཉམས་སྐྱེ་བ་ནི༔ དཔེ་དུ་མ་ལ་
བརྟེན་པ་དང་༔ རྟེན་འབྲེལ་དུ་མ་ལ་བརྟེན་པ་དང་༔ བརྡའ་དུ་མ་ལ་བརྟེན་པ་ལ་སོགས་པ་གསུངས་པས་སོ༔
དྲི་ནི་ཙན་དན་དང་ག་པུར་ལ་སོགས་པ་ཡིད་ལ་མཐུན་པའི་དྲི་རྣམས་ལ་བརྟེན་ནས་སེམས་སྦྱངས་པས་ཟག་པ་
མེད་པའི་ཉམས་སྐྱེ་བ་དང་༔ ནིམ་པ་དང་ཙན་དན་དམར་པོ་དང་ཤིང་ཀ་ལ་ཀི་ཏ་ལ་སོགས་པ་ཡིད་དང་མཐུན་
པ་རྣམས་ལ་བརྟེན་ནས་སེམས་སྦྱངས་པས་ཟག་པ་མེད་པའི་ཉམས་སྐྱེ་བ་ནི་ཐབས་ཀྱི་ཡན་ལག་ཏུ་བསྟན་པའོ༔
རོ་ལ་བུ་རམ་དྲུག་ལྡན་དང་༔ ཤིང་གི་རྒྱལ་པོ་མ་ར་ཏ་ཅེས་བྱ་བའི་འབྲས་བུའི་རྡོག་མ་དྲུག་ཆ་ཙམ་སྐྱེས་བུ་གང་
གིས་མྱོང་བ་དེ་ནི་ཉི་མ་ལྔའམ་བདུན་ནམ་དགུའི་བར་དུ་དྲན་པ་གཞན་ལ་མི་འཇུག་ཅིང་ལུས་ཀྱི་གཡོ་བ་མེད་
ཅིང་སེམས་རང་གསལ་བ་དང་༔ སེམས་བདེ་ལུགས་སུ་གནས་ཤིང་སངས་རྒྱས་ཀྱི་ཡོན་ཏན་རྗེས་སུ་འཛིན་
པར་འགྱུར་བ་ཡོད་དོ༔ རེག་ནི་རྩིའི་རྒྱལ་པོ་མ་ས་ལི་བྱ་བའི་སྡོང་པའྀ་ཤིང་ཡོད་དེ༔ དེའི་ལོ་མ་གཡས་སུ་
འཁྱིལ་བ་ཅིག་ཡོད་པ་དེ་བླངས་ནས་དེའི་འདབ་མ་སུའི་སྙིང་ཁ་ལ་རེག་པས་ནི་སེམས་རང་བཞིན་གྱིས་བསམ་
གཏན་ལ་གནས་སྟེ༔ འདི་ཉིད་ཇི་ལྟར་རེག་པ་ལ་བསམ་གཏན་དུ་འགྱུར་བ་ཡོད་དོ༔ ཆོས་ནི་བླ་མའི་གདམས་
ངག་རྣམས་ཡིན་ནོ༔ དེ་བཞིན་དུ་རང་བཞིན་རྫོགས་པ་ཆེན་པོའི་རྣལ་འབྱོར་པས་འདོད་པའི་ཡོན་ཏན་ལྔ་མ་
སྤངས་པར་ལོངས་སྤྱོད༔ སངས་རྒྱས་ལ་ཡོད་པའི་ཡོན་ཏན་དེ་ལྟར་བསྟན་པ་ནི་རྫོགས་པ་ཆེན་པོ་ཐབས་མང་
བ་ཡིན་ནོ༔ དེའི་ཕྱིར་སེམས་ལ་གོམས་ཤིང་འབྱོངས་པས་རིག་པ་ཉིད་མངོན་སུམ་དུ་གཏན་ལ་ཕེབས་པའི་
དགོས་པ་ཡོད་པར་བསྟན་པའོ༔ སྤྱད་པར་བྱ་བ་བྱང་ཆུབ་སེམས་ཀྱི་གནད་ཡིག་ཡང་འབྱེད་སྤས་པའི་ལྡེ་མིག་
གསང་བའོ༔ ཨི༔ མི་འགྱུར་རང་སྣང་གི་ལྟ་བ་ཆེན་པོ་ལ་ཕྱག་འཚལ་ལོ༔ དེ་ལྟར་སེམས་རྩ་རླུང་གིས་ཕབ་སྟེ་
ལྟ་སྒོམ་སྤྱོད་པ་རྣམས་ཀྱི་མན་ངག་གིས་རང་བཞིན་གྱི་འཇུག་སྒོ་གསལ་བར་བྱ་བའི་ཕྱིར་འདི་ཀུན་ཚིག་གིས་
གཏན་ལ་ཕབ་པས༔ ཚིག་གི་ཞེན་པ་ཆོད་ནས་རིག་པ་མངོན་སུམ་ལ་གདེང་དུ་གནས་པའི་དགོས་པ་ཡོད༔དེ་
ཡང་སྤྱོད་པ་ཐམས་ཅད་ཀྱི་གནད་དུ་ལུས་ཡིན་པས་སྤྱོད་པ་རབ་ཏུ་གཅེས་སོ༔ སྒོམ་པ་ཐམས་ཅད་ཀྱི་གནད་དུ་
དལ་བ་ཡིན་པས་ལུས་ངག་སེམས་དལ་བ་གཙོ་ཆེའོ༔ ལྟ་བ་ཐམས་ཅད་ཀྱི་གནད་དུ་མིག་ཡིན་པས༔ མིག་
གསལ་བར་བྱ་བའི་རྩ་བསྲོ་ཞིང་བསྐུ་མཉེ་བྱ་བ་དང་༔ འོ་མ༔ བྱ་ནག་མོའི་སྒོ་ངའི་སེར་པོ་དང་༔ སྐྱེར་པའི་བར་
ཤུན་གྱི་ཕྱི་མ་དང་༔ གཟི་རྙིང་པ་ནག་ཁྲ་བརྡུངས་པའི་ཕྱེ་མ་དང་༔ འདི་རྣམས་སྦྱར་ཏེ་ཚེས་གཅིག་དང་གནམ་

སྟོང་ཉའི་ནངས་པར་ཐོ་རངས་ལ་སྔོན་དུ་ཆུ་གྲང་མོས་མིག་དང་གདོང་པ་དག་པར་བཀྲུས་ཏེ༔ དེ་ནས་དེ་ཀུན་
གྱི་ལྡེ་གུ་མིག་ལ་བཀུས་ནས༔ དེའི་ནང་པར་བཞིན་བ་གསར་པའི་འོ་མ་བཀོལ་བའི་ནང་དུ་ཤིང་མངར་བཏབ་
སྟེ་འཐུངས་ན་མིག་འགྲིབ་པར་མི་འགྱུར་རོ། དེ་ལྟར་བྱས་པས་རིགས་མངོན་སུམ་ལ་ལྟ་བ་དང་མི་འབྲལ་བའི་
གནད་དུ་འགྱུར་བ་ཡིན་ནོ༔ འབྲས་བུ་ཐམས་ཅད་ཀྱི་གནད་དུ་དབྱིངས་དང་རིག་པ་ཚད་ལ་ཕབ་པ་གཅེས་པ་
ཡིན་ནོ༔ དེ་ཡང་སྤྱོད་པའི་མན་ངག་ནི་སྣང་བ་རང་སར་བཞག་པ་དང་སྣང་བ་ཅི་ནས་བསྒྱུར་བ་གཉིས་ལས་
འགྲོ་ས་མེད་དོ༔ སྣང་བ་རང་སར་བཞག་པ་ནི་འཁྲུལ་པ་རང་དག་ཏུ་འགྲོ་བའི་དགོས་པ་ཡིན་ནོ༔ སྣང་བ་བསྒྱུར་
བས་ནི་ཉོན་མོངས་པ་ངོས་ཟིན་པའི་དགོས་པ་ཡིན་ནོ༔ བསྒོམ་པའི་མན་ངག་ཐམས་ཅད་དུ་ནི་སེམས་སྦྱོང་བ་
དང་༔ རིག་པ་བརྟན་པར་བྱ་བ་ལས་འགྲོ་ས་མེད་དོ༔ སེམས་སྦྱངས་པས་ནི་སེམས་ཀྱི་བྱུང་ཚོར་མི་སྐྱེ་བའི་
དགོས་པ་ཡོད་པ་ཡིན་ནོ༔ རིག་པ་བརྟན་པས་ནི་སྣང་བ་ལ་རང་བྱན་ཚུད་པར་བྱ་བའི་དགོས་པ་ཡོད་པ་ཡིན་ནོ༔
ལྟ་བའི་མན་ངག་ཏུ་ནི་ཁྲེགས་ཆོད་དང་ཐོད་རྒལ་ལས་འགྲོ་ས་མེད་དོ༔ ཁྲེགས་ཆོད་ནི་ཅིག་ཅར་བའི་དོན་ཡིན་
ཏེ་འབད་པ་མེད་པར་རང་གིས་རང་གྲོལ་བར་བསྟན་པ་ཡིན་ཏེ༔ འདི་ནི་སྔོན་སྦྱངས་པའི་གང་ཟག་གི་སྤྱོད་
ཡུལ་ཡིན་གྱི༔ ད་ལྟ་ནི་ཉམས་སུ་ལེན་དགོས་སོ༔ ཉམས་སུ་མ་བླངས་ན་སྣང་བ་འདི་ཉིད་ལ་རིག་པ་མངོན་དུ་
མི་ཕྱིན༔ རིག་པ་མངོན་དུ་མ་ཕྱིན་ན་རིག་པ་ཚད་ལ་མི་ཕེབས༔ རིག་པ་ཉིད་ཚད་ལ་མ་ཕབ་ན་ཆོས་ཉིད་ཟད་
སར་མི་སྐྱོལ༔ ཆོས་ཉིད་ཟད་སར་མ་སྐྱོལ་ན་ཕུང་པོ་ཟག་མེད་དུ་སངས་མི་རྒྱ༔ ཟག་མེད་ཀྱི་ཕུང་པོ་དེ་ལྷག་
མེད་དུ་སངས་མ་རྒྱས་ན་ཐེག་པ་ཐུན་མོང་པ་རྣམས་དང་ཁྱད་པར་ཅི་ཡང་མི་རྙེད་པས་དེའི་གནད་ཀྱིས་ཉམས་
སུ་ལེན་དགོས༔ འདི་ལྟར་བསྟན་པ་འདི་ནི་གང་ཟག་ལེ་ལོ་ཅན་རྣམས་ལ་འབད་མི་དགོས་པར་གྲོལ་བ་ཡོད་དོ་
བྱས་ནས་འཇུག་པར་བྱ་བའི་ཕྱིར་གསུངས་པ་ཡིན་གྱིས༔ འབྲས་བུ་གཅིག་ཅར་རང་དུ་མིན་ནོ༔ དེའི་ཕྱིར་ན་
ཁྲེགས་ཆོད་དུ་བསྟན་པའི་དགོས་པ་ནི་འདི་ལྟར་དོན་དུ་བསྟན་པ་ལ་ཉམས་སུ་མྱོང་བའི་ཤེས་པ་ནི་ག་ལ་སྲིད༔
འདི་མི་སྲིད་པས༔ དེས་ན་གཟོད་ཀྱིས་འདི་ལ་ཉམས་སུ་མྱོང་བས་འདིར་འཇུག་པའི་དོན་དུ་གསུང་བའོ༔ ཐོད་
རྒལ་ནི་རིམ་གྱིས་རིག་པའི་ཡེ་ཤེས་རྣལ་འབྱོར་པས་ཉམས་སུ་མྱོང་ཞིང་ཡིད་དཔྱོད་ནི་མ་ཡིན་ཏེ་དབང་པོའི་
རྣམ་ཤེས་རྣམས་ཀྱི་སྤྱོད་ཡུལ་དུ་མཐོང་བས་སོ༔ དེ་ཡང་ཐོད་རྒལ་ཞེས་བྱ་ནི་འདི་ཉིད་མངོན་སུམ་མཐོང་བས་
ཐོད་རྒལ་ཞེས་བསྟན་པའོ༔ དེའི་ཕྱིར་ན་གཞན་དག་གིས་ནི་ལྟ་བའི་དོན་ངོ་ཤེས་རབ་མངོན་སུམ་དུ་ཡོད་ཅིང་
སྣང་བ་ཡིན་གྱིས༔ དབང་པོ་ལ་ནི་ག་ལ་སྲིད་ཅེས་སྟོན་པ་ཡིན་ཏེ༔ འདིར་ལྟ་བའི་དོན་དེ་ལ་ལྟ་བའི་མཐར་ཐུག་

པ་མིག་གིས་ལྟ་བ་ཡིན་ཏེ་ལྟ་བ་ཞེས་བྱ༔ ཐིག་ལེའི་སྐོར་ནི༔ ཐིག་ལེ་ནི་སྟོང་པ་ཆོས་ཀྱི་དབྱིངས་སོ༔ ཉག་ཅག་
ནི་ཆ་ཕྲ་སྟེ་གབ་པའོ༔ ཞེས་གསུངས་ཏེ༔ ཐིག་ལེའི་དོན་ཏེ་གཏན་ལ་ཕབ་ནས་གབ་ཅིང་བསྒྲིབས་ཏེ༔ མིང་
བསྟན་ཡང་ངོ་སྤྲོད་མ་བསྟན་ཏེ་འདི་ལྟར་ལྟ་བའི་མིག་མེད་དོ༔ འདིར་ལྟ་བའི་དོན་དེ་ལ་དབང་པོའི་མངོན་སུམ་
དུ་མེད་ན༔ ད་རེ་ཕུང་པོ་དང་ཁམས་དང་སྐྱེ་མཆེད་རྣམས་ཟད་པར་བྱེད་ཅིང་༔ སྣང་བ་འདི་ཟད་པར་བྱེད་ཅིང་
ཉོན་མོངས་པ་རྣམས་ཟད་པར་བྱེད་པའི་དོན་དུ་བསྟན་པ་ཡིན་པས༔ ཤེས་རབ་ཀྱིས་ནི་འདི་དག་ཟད་པར་མི་
ནུས་པ་མངོན་དུ་གསལ༔ འདི་དག་མ་ཟད་པར་སངས་རྒྱ་ཡི་ཞེ་ན༔ རིགས་དྲུག་སྤྱི་དང་ཁྱད་པར་ཅུང་ཟད་ཀྱང་
མི་རྙེད་དོ༔ དེའི་ཕྱིར་ན་སྣང་བ་མངོན་སུམ་པ་འདི་རིག་པ་མངོན་སུམ་གྱིས་ཟད་པར་མ་བྱས་ན༔ ཤེས་རབ་
ཀྱིས་ནི་ཟད་པར་ནུས་པ་ག་ལ་སྲིད༔ འདི་ལྟར་འདོད་པ་ནི་ཡིད་དཔྱོད་ཀྱི་ཤེས་པ་སྟེ༔ འདི་ནི་ཡང་དག་པ་མ་
ཡིན་ནོ༔ དེའི་ཕྱིར་ཐོད་རྒལ་གྱི་ལྟ་བས་རིག་པའི་ཡེ་ཤེས་རིམ་གྱིས་རྟོགས་པར་བྱས་ནས༔ འདི་ལྟར་སྣང་བ་
རང་ཟད་དུ་གཏོང་བས་ནི༔ ལུས་ངག་གི་སྤྱོད་པས་འཁོར་འདས་རུ་ཤན་འབྱེད་པ་ལ་སོགས་པའི་མན་ངག་
རྣམས་ཀྱིས་རིམ་གྱིས་ཉམས་སུ་མྱོང་བ་དང་མཐོང་རྟགས་ཀྱི་རིམ་པ་འདི་ལྟར་གཏན་ལ་ཕབ་ནས་ཕུང་པོ་ལྷག་
མེད་དུ་སངས་རྒྱས་པའོ༔ ཕུང་པོ་ལྷག་མེད་ཅེས་བྱ་བའི་གོ་བ་ནི༔ འདི་ལྟར་ཉམས་སུ་བླངས་པས་འབྱུང་བ་ལྔ་
རང་སར་དེངས་ནས༔ ལུས་ཀྱི་འཛིན་པ་རང་འགགས་ཏེ་ཤ་ཁྲག་རང་དགར་མི་སྣང་༔ ཕྱིའི་འབྱུང་བ་ལྔ་
འགགས་པས་ས་རྡོའི་སྣང་བ་རགས་པ་མི་སྣང་བ་ལས་ལྷག་མ་མེད་པའོ༔ ཤ་ཁྲག་རང་ག་མའི་གཟུགས་དང་
བཅས་ཏེ་སོང་ཞིང་འགྲོ་བའི་ས་ཡོད་པ་མ་ཡིན་ནོ༔ འབྲས་བུའི་མན་ངག་ནི༔ འབྲས་བུའི་ཚད་ཅན་དང་༔ ཚད་
མེད་གཉིས་ལས་འགྲོ་ས་མེད་དོ༔ ཚད་ཅན་ནི་ཇི་ལྟར་བསྒོམས་ཤིང་གྲུབ་པའི་མཐའ་འབྲས་བུ་སྐུ་གསུམ་དུ་
འདོད་པ་སྟེ༔ དེ་ཡང་ཆོས་སྐུའི་སྐབས་སུ་མཐར་ཐུག་གི་འབྲས་བུར་འདོད་དེ༔ འདི་ནི་སངས་རྒྱས་ཀྱི་ཡོན་ཏན་
འཆར་ཚུལ་ལམ༔ རྩལ་གྱིས་སངས་རྒྱ་བར་འདོད་པ་ཡིན་ནོ༔ འདི་ལྟར་འབྲས་བུར་འདོད་པ་ནི་སྣང་བ་ལ་སྟོང་
པར་ཁས་བླངས་ནས༔ འབྲས་བུ་ལ་མཚན་མར་འདོད་པ་ཡིན་ནོ༔ སྐུ་ཡོད་ཕན་ཆད་ལུས་ཡོད་པས་འབྲས་བུ་
མ་ཡིན་ནོ༔ ཚད་མེད་ནི་འདི་ལྟར་ཉམས་སུ་བླངས་པས༔ སྐུ་གསུམ་གྱི་སྣང་བ་འདི་ཉིད་ལ་གཏན་ལ་ཕབ་ནས་
ཆོས་ཉིད་ཟད་པའི་ས་ལ་བསྐུལ་བས་ལུས་སུ་འཛིན་པའི་ཞེན་པ་ལས་གྲོལ་བའི་དུས་ན༔ འདི་ལྟར་རང་གི་རྣ་བ་
ལའང་མི་སྣང་བས་སྒྲ་གསུམ་གྱི་ཞེན་པ་རང་སར་དག་སྟེ་མཐར་ཐུག་ལ་ཆོས་ཀྱི་སཱའི་སྣང་བ་འཆར་བའམ༔ དེ་
ཉིད་དུ་འཛིན་པའམ་སྣང་བའི་མངོན་ཞེན་རང་ལོག་པ་ནི་ལུས་མེད་ཅེས་ཆོས་ཀྱི་སྐུའི་ཞེན་པ་ལས་བློ་ལྡོག༔

ལུས་ཏེ་ཞེས་འབྱུང་སྟེ་སྤྲུལ་སྐུའི་ཞེན་པ་ལས་ལྡོག༔ ལུས་ཀྱི་མཆོག་ཅེས་ལོངས་སྐུའི་ཞེན་པ་ལས་ལོག་པས་
ལུས་ཀྱི་མཐའ་རྟོགས་པའི་རྣལ་འབྱོར་པ་ཞེས་བྱ་སྟེ་ལུས་ཀྱི་ཞེན་པ་ཐམས་ཅད་དང་རང་བྲལ་བའོ༔ ལྟ་སྒོམ་
སྤྱོད་པ་འབྲས་བུའི་གནད་ཡིག་ཡང་འབྱེད༔ སྟི༔ ཡིད་ཆེས་མི་འགྱུར་བ་དོན་གྱི་ལྷ་ལ་ཕྱག་འཚལ་ལོ༔
གླ་ཡང་འབྱེད་གསལ་བའི་སྒྲོན་མེ་རིག་པའི་རྒྱབ་རྟེན་གྱི་གནད་ཡིག་ཆེན་པོ་ལ༔ སྣང་བ་ལ་རིག་པ་ཉིད་མངོན་
སུམ་དུ་སྣང་བའི་ཐབས་ནི༔ ཐོག་ལྟ་བུའི་མན་ངག་ཡིན་ཏེ འདི་ནི་རགས་པའི་འབྱུང་བས་མ་བསྒྲིབས་པར་
ཐོགས་པ་མེད་པར་སྣང་བའི་ཚེ༔ དབྱིངས་ཀྱི་སྒྲོན་མ་ལ་ཡིད་ཆེས་མ་སྐྱེས་ན་འབྲས་བུ་གཏན་བརླག་ནས་
སངས་རྒྱ་བ་རེ་བ་མེད་དོ༔ དེའི་ཕྱིར་ན་རིག་པ་ཐོགས་པ་མེད་པ་ཐོག་ལྟ་བུའི་དོན་གྱི་མན་ངག་གིས་ཕྱིར་མི་
ལྡོག་པར་བྱ་བ་ནི་མཆོག་ཏུ་གཅེས་སོ༔ དེ་ལྟར་ཕྱིར་མི་ལྡོག་པར་བྱས་ནས༔ དབྱིངས་དང་རིག་པ་རང་གི་ངོ་བོར་
མི་འགྱུར་བར་བྱ་བ་ནི༔ མི་འགྱུར་བ་གཟེར་ལྟ་བུའི་མན་ངག་གིས་སའི་འཆར་སྒོ་ལ་ཡིད་ཆེས་པར་བྱ་སྟེ༔ རང་
གི་མིག་གིས་དེ་བཞིན་ཉིད་ལ་ཡིད་མ་ཆེས་ན་མཐོང་བྱེད་དོན་གྱི་ལྟ་བ་གཏན་བརླག་སྟེ་འཁྲུལ་པའི་སྣང་བ་ཆོད་
མི་སྲིད་དོ༔ འཁྲུལ་པའི་སྣང་བ་མ་ཆོད་ན་འབྲས་བུ་སངས་རྒྱས་ལ་རེ་བ་མེད་དོ༔ དེ་ལྟར་རིག་པ་རང་གི་ངོ་བོ་
མི་འགྱུར་བར་བྱས་ནས༔ རིག་པ་ཉིད་མཁའ་ལ་མངོན་སུམ་དུ་བསྟན་པ་ནི་འཕྲལ་དུ་བཅོས་པ་མ་ཡིན་ཏེ་ཡེ་
ནས་དེ་ལྟར་གནས་ཤིང་སྣང་བ་ཡིན་ཏེ༔ མངོན་དུ་སྣང་མི་སྲིད་དོ་སྙམ་པའི་སྙེམ་བྱེད་ཀྱིས་རྟེན་ལ་ཡིད་མ་ཆེས་
ན་རིག་པ་ཉིད་ཇི་སྲིད་དུ་གཏན་ལ་ཕེབས་པར་མི་འགྱུར་ཏེ༔ འདི་ཉིད་ལ་མ་ཕེབས་ན་འབྲས་བུ་སངས་རྒྱ་བ་ག་
ལ་སྲིད་པས༔ དེའི་ཕྱིར་ན་སྐར་མདའ་ལྟ་བུའི་མན་ངག་གིས་རིག་པ་མཁའ་ལ་དབྱུང་བ་རབ་ཏུ་གཅེས་སོ༔ དེ་
ལྟར་རིག་པ་མན་ངག་གསུམ་ལ་ཡིད་ཆེས་པས་རིག་པ་དེ་ཉིད་འཁོར་བ་ལ་མི་ལྡོག་པ་ཡིན༔ དེ་ཡང་རིག་པ་
རང་གི་ངོ་བོ་ལ་ཡིད་ཆེས་པའི་སྟོབས་ཀྱིས་ཕྱིར་མི་ལྡོག་པ་ནི༔ དེའི་ཕྱིར་ན་རིག་པ་ཕྱིར་མི་ལྡོག་པའི་མན་ངག་
དཔག་ཆེན་གྱི་མདའ་ལྟ་བུའི་མན་ངག་གིས་རིག་པ་རང་གི་ངོ་བོ་ལ་ཡིད་ཆེས་པ་རབ་ཏུ་གཅེས་སོ༔ དེས་ན་མན་
ངག་འདི་དག་ནི་རང་གི་ངོ་བོ་རང་གིས་གཏན་ལ་འབེབས་པའི་ཕྱིར་ན་ཉམས་སུ་ལེན་པའི་དུས་ན་རིག་པ་དང་
དབྱིངས་གཉིས་ལ་གཏད་པའི་འབེན་མ་བཅས་ན་སྣང་བ་མངོན་སུམ་དུ་གཏན་ལ་མི་ཕེབས་པས༔ དབྱིངས་
རིག་གི་མན་ངག་བླ་མས་མངོན་དུ་གཏན་ལ་འབེབས་པ་གཅེས་སོ༔ དེ་ལྟ་བུའི་དབྱིངས་དང་རིག་པ་གཉིས་
ལས་དང་པོ་པས་རང་གི་སྨིན་ཕྲག་ཏུ་གཏད་པ་ནི་རྡེག་པའི་དམིགས་གསལ་བའི་མན་ངག་སྟེ༔ འདི་ཉིད་དུ་

ཤེས་པ་མ་གཏད་ན་དབྱིངས་ཀྱི་སྣང་བ་མི་ཟིན་པས༔ འདིར་ཤེས་པ་གཏད་པས་དབྱིངས་ལས་ཡེ་ཤེས་སྐྱེའོ༔
དེ་ལྟར་བླ་མས་བསྟན་པ་དེ་ལ་རབ་ཏུ་གོམས་པར་མ་བྱས་ན་རིག་པའི་རང་སྣང་གཏན་ལ་མི་ཕེབས་པས༔ རྟག་
ཏུ་གོམས་པས་ཉམས་གོང་ནས་གོང་དུ་འཕེལ་བས་ནི་རིག་པ་འཕེལ་བའི་ས་བོན་གདབ་པ་ཞེས་བྱ་སྟེ༔
མི་འདྲ་བ་འཆར་བའི་ཚེ་རང་གི་སྣང་བ་གཅིག་ནས་གཅིག་ཏུ་ཚད་ལ་མ་ཕབ་ན༔ རིག་པ་ཐུག་པ་མེད་པས་དོན་
གཅིག་ཏུ་སྐྱེ་མི་སྲིད་པས༔ འདི་ལ་གོམས་པ་ནི་རབ་ཏུ་གཅེས་པ་ཡིན་ནོ༔ དེ་ལྟར་རང་གི་རིག་པ་དེ་ཚད་ལ་
ཕབ་པས་ན་མི་འགྱུར་བའི་ལུས་རྙེད་པར་བྱེད་པས༔ སྣང་བའི་འཕེལ་བ་འབའ་ཞིག་ལ་བལྟས་ནས་བྱེད་པས་
བསམ་གཏན་གྱི་ལྷའི་སྐྱེ་གནས་ལས་མི་གྲོལ་བའི་ཕྱིར་ན༔ ཆོས་ཉིད་ཟད་པའི་སྣང་བ་ལ་ཅི་ཡང་མ་ཡིན་པར་
གཏན་ལ་མ་ཕབ་ན་དེ་ཉིད་དུ་འགྱུར་བས༔ རྒྱ་ཆེ་བའི་ནམ་མཁའ་ལ་སྤར་གྱིས་བཟུང་བའི་མན་ངག་གིས་སྣང་བ་
ཅིའི་ངོ་བོར་ཡང་གྲུབ་རྒྱུ་མེད་པར་སྣང་བ་ནི་འཕྲལ་དུ་སོང་བ་མ་ཡིན་ཏེ་ཡེ་ནས་དེ་ཉིད་ཀྱི་ངོ་བོར་བཞུགས་པའོ༔
དེའི་ཕྱིར་ན་སྔོན་དུ་དབྱིངས་རིག་གི་སྣང་བ་མ་བསྟན་ན་ཉམས་སུ་བླང་བྱའི་དོན་མི་ཤེས༔ དེ་ནས་ཉམས་གོང་
ནས་གོང་དུ་འཕེལ་བའི་སྣང་བས་རིག་པའི་ཚད་མ་བཟུང་ན་སྐུ་གསུམ་དུ་འཛིན་པའི་ཞེན་ཡུལ་འགག་ཏུ་མི་
བཏུབ་པས་དེ་ལ་གོམས་པར་བྱ༔ དེ་ནས་རིག་པ་ཚད་ལ་མ་ཕེབས་ན་ཆོས་སྐུ་ལ་མཐར་འཛིན་གྱི་ཞེན་པ་ལྡོག་
ཏུ་མི་བཏུབ་པས་ཚད་ལ་དབབ་པ་གཅེས༔ ཐ་མ་ཆོས་ཉིད་ཟད་སར་མ་བསྐྱལ་ན་སྐུ་གསུམ་རང་རྒྱུད་དུ་མི་གྲོལ་
བས་ན༔ ཡེ་ནས་དེ་ལྟར་བཞུགས་པའོ། །སྙི༔ འགལ་བ་བསྡུས་པའི་གནད་ཀྱི་ཡི་གེ༔ ཐུན་མོང་གི་ཐེག་པ་
རྣམས་ཀྱིས་རྩོལ་སྒྲུབ་ཅི་བྱས་ཚད་མ་རིག་པ་ལ་སོགས་པའི་ཉོན་མོངས་པར་འགྱུར་བས་ན༔ རང་གི་ལྟ་བ་རིག་
པ་མངོན་སུམ་གྱི་མན་ངག་ལ་ཡིད་ཆེས་རང་བཞིན་གྱིས་སྐྱེ་བས་དེ་ཉིད་ལ་བརྩོན་པར་འགྱུར་བའི་དགོས་པ་
དང་༔ ཉོན་མོངས་པ་ཞེས་ལོགས་སུ་གདགས་བྱ་གང་ཡང་མེད་པར་ཡིད་ཆེས་ནས་རང་གི་ངོ་བོ་ལ་རང་འཇུག་
པའི་དད་པ་བརྟན་པོ་སྔོན་དུ་སྐྱེ་བ་དང་༔ མན་ངག་འདི་ལ་ཡིད་རབ་ཏུ་ཆེས་པས་གཞན་ལ་བློ་མི་འཇུག་པའི་
གདེང་ཐོབ་པའོ༔ དེའི་ཕྱིར་ན་གྲུབ་མཐའ་མང་པོའི་སྤྲོས་པ་བཅད་ནས་བླ་མའི་མན་ངག་ཚིག་གསུམ་ལ་བློ་
ཕེབས་ཏེ་ཉམས་སུ་ལེན་པ་ལ་བརྩོན་པ་དང་༔ ཚིག་གི་སྤྲོས་པ་རང་ཆོད་དེ་རང་གི་དོན་ལ་ཡིད་ཆེས་སྐྱེ་བ་དང་༔
རང་གི་རིག་པའི་གནད་གཟིར་བས་གནས་ལུགས་ཉིད་ཉམས་སུ་མྱོང་བ་དང་༔ རང་གི་རིག་པའི་ངོ་བོ་མཐོང་
བས་ཚིག་ཇི་ལྟར་བརྗོད་ཅིང་འདུག་པ་ཐམས་ཅད་རང་གི་ལྟ་བའི་གྲོགས་སུ་མ་སོང་བ་གང་ཡང་མེད་པས༔ ཡེ་
ནས་རང་གི་གནས་ལུགས་དང་འབྲེལ་བར་ཤེས་པར་བྱའོ༔ །ཨི༔ གཞན་འདོད་བསྡུས་པའི་གནད་ཡིག༔

རྫོགས་པ་ཆེན་པོ་ལ་སོགས་ཐེག་པའི་ཆོས་རྣམས་དང་༔ ཐིག་ལེ་སྐོར་གསུམ་གྱི་ལྟ་བ་འདིའི་དོན་ལ་རེག་པ་
མེད་པའི་གནད་ནི༔ དངོས་པོ་དབང་པོའི་སྤྱོད་ཡུལ་དུ་ཡོད་པར་མ་ཤེས་ཏེ་ཤེས་རབ་ཀྱི་སྤྱོད་ཡུལ་དུ་འདོད་པས༔
ཤེས་རབ་ཀྱིས་ནི་བརྟགས་ན་ཡང་དག་པར་ན་ཕུང་པོའི་གཏིང་ཡང་མི་རྙེད་ན་རིག་པ་ནི་ལྟ་ཅི་སྨོས་ཏེ༔ དེའི་
ཕྱིར་ན་འཁོར་བར་འཆིང་བའི་སྒོ་ནས་མུ་སྟེགས་རྟག་ཆད་དང་ཐེག་པ་རིམ་དགུའི་ལྟ་བ་ལ་ཁྱད་པར་རྡུལ་ཙམ་
ཡང་མེད་དོ༔ བཀའ་དང་བསྟན་བཅོས་གཞུང་དུ་བཀོད་པ་འདི་ཀུན་ཐམས་ཅད་ནི་ཤེས་བྱའི་ཆོས་ཡིན་གྱིས༔
ཉམས་སུ་བླང་ཏུ་བཏུབ་པ་ནི་རྡུལ་ཙམ་ཡང་མེད་དོ༔ འདི་དག་ནི་འདི་ལྟར་ཚིག་རླབ་པོ་ཆེ་སྨྲ་བ་ཡང་ཡོད་དེ༔
གནས་ལུགས་ལ་ཉམས་སུ་བླང་རྒྱུ་བྱུང་ན་གནས་ལུགས་མ་ཡིན་ནོ་ཞེས་སངས་རྒྱས་ཀྱིས་གསུངས་པའི་ཚིག་
ཀྱང་ཡོད་དེ༔ དེ་ནི་ཉམས་སུ་བླངས་ནས་རང་གི་སྣང་བ་ཚད་ལ་ཕེབས་པའི་དུས་ན་ཡིན་ཏེ་གཞན་དུ་ནི་མ་ཡིན་
ནོ༔ འདིས་ནི་བདག་པོ་མ་ཡིན་པར་གཞན་གྱི་ནོར་གྲངས་སུ་འདེབས་པའི་སྐྱེས་བུ་དང་འདྲ་སྟེ༔ གཞིའམ་
གནས་ལུགས་ཀྱི་ཡོན་ཏན་ལ་འབྲས་བུར་འདོད་པ་ཡིན་ཏེ༔ འདི་ནི་གང་ཟག་གཞན་གྱི་ཡོན་ཏན་ལ་ཚིག་གིས་
བརྗོད་ཀྱང་༔ དེའི་ཡོན་ཏན་རང་ལ་གོས་སུ་མི་བཏུབ་པ་དང་འདྲའོ༔ འདི་དག་རྣམས་ནི་ཡིད་དཔྱོད་ཀྱི་ཤེས་པ་
ལས་ཡང་དག་པའི་ལྟ་བས་ཟིན་པའི་ཆ་གང་དུ་ཡང་མེད་ཅིང་སྣང་ཆ་གང་དུ་ཡང་མ་འགགས་པ་རིག་པ་མངོན་
སུམ་དུ་མ་ཤེས་པའི་གནད་ཀྱིས་དེ་ལྟར་འགྱུར་བའོ༔ དེ་ལྟར་བསྒོམས་ཤིང་བསྒྲུབས་པས་ལུས་ངག་གི་རྟགས་
འགའ་འབྱུང་བ་ནི་སྔོན་དུ་སྦྱངས་པའི་བསོད་ནམས་ལས་འབྱུང་བ་ཡིན་གྱིས༔ འདི་ཉིད་བསྟན་པ་ལས་འབྱུང་
བ་མ་ཡིན་ནོ༔ ལུས་ངག་གིས་རྟགས་ནི་མུ་སྟེགས་པ་ལ་ཡང་འབྱུང་བ་ཡིན་ཏེ༔ འདི་ཡང་སྔོན་སྦྱངས་པ་བར་
ཆད་པ་ལས་འབྱུང་བ་ཡིན་ནོ༔ གལ་ཏེ་དུས་སངས་རྒྱས་པ་དག་བྱུང་ན༔ ཐ་མ་འབྲས་བུ་འདི་དང་ཕྲད་ནས་
སངས་རྒྱ་བ་ཡིན་གཞན་གྱིས་དེ་ཁོ་ན་ལྟར་མ་ཡིན་ནོ༔ བདག་གིས་ཚིག་དེ་ཀུན་འདོད་རྒྱལ་དུ་བཀོད་པ་མ་ཡིན་ནོ༔
ལས་ཅན་ཅིག་དང་ཕྲད་པར་ཤོག༔ །སྟི༔ རིག་པ་བསྡུས་པའི་སྒྲོན་མའི་གནད་ཡིག་ཡང་འབྱེད་གསང་བའི་རྒྱབ་
ཡིག༔ རིག་པའི་ལྟོས་པ་ནམ་མཁའ་སྟོང་པ༔ ལྟོས་གཞི་རྡོ་རྗེ་ལུ་གུ་རྒྱུད་ཀྱི་སྐུ་ཆེན་པོ༔ ལྟོས་པ་ལྟོས་གཞི་སྣང་
བ་རང་གི་ངོ་བོ་ལ་གྲུབ་པ་གཅིག་ཀྱང་མེད༔ སེམས་ཅན་གྱི་མཚོན་ཚུལ་ལ་གཉིས་སུ་གཏན་ལ་མ་ཕབ་ན་དོན་
ཉམས་སུ་མི་ལེན་ཏེ༔ དེའི་ཕྱིར་ན་རྡོ་རྗེ་ལུ་གུ་རྒྱུད་ནི་དབུགས་མེད་པའི་འགྲུ་བ་དང་བཅས་པ་སྟེ༔ གཏིང་དུ་
ཧྲིག་ཆགས་པ་ལ་ཉམས་སུ་སིང་བག་དང་བཅས་པས་ངོ་བོ་བཟུང་བ་དཀའ་བ་ལྟར་འདུག་ཀྱང་༔ རང་བཞིན་དེ་
ལ་ཆགས་པ་ཡིན་ཏེ༔ གསལ་བ་རང་གིས་ངོ་བོ་ལ་བལྟས་ན་བྲེང་ཆགས་པས་སྣང་བ་རྒྱ་མ་ཆད་པའི་རྟགས་ཡིན༔

དངོས་པོ་འདུག་ཚུལ་ལ་བལྟས་ན་ཐིག་ལེའི་སྣང་བ་རང་ཤར་ཏེ་ཆོས་ཉིད་སྤྲོས་པ་དང་བྲལ་བའི་རྟགས་ཡིན༔
འདུག་སྟངས་འགྲོ་འོང་གི་ངོ་བོ་ལ་བལྟས་ན༔ འགྱུ་བ་རང་སྒྲིན་དང་བཅས་པར་སྣང་སྟེ་ཡིད་དཔྱོད་ཀྱི་ཤེས་
རབ་མ་ཡིན་པར༔ གཤིས་ལ་གནས་པའི་ཤེས་རབ་ཁོང་ནས་ཤར་བའི་རྟགས་ཡིན༔ སྣང་བ་རང་གི་ཆ་ལ་
བལྟས་ན༔ རང་ཆས་ཀྱི་ཐིག་ལེ་ཕྲ་ཞིང་གྲངས་མང་བར་སྣང་བ་ཡིན་པས་ན་སྣང་བ་རྒྱ་ཆེ་བ་གོང་ནས་གོང་དུ་
འཕེལ་བའི་རྟགས་ཡིན༔ དེ་ཉིད་འཆར་ཚུལ་རང་གི་ངོ་བོ་ལ་བལྟས་ན༔ ཕྲ་བའི་སྣང་བ་གྱེན་འགྲེང་དུ་གནས་
པས༔ ལྟ་བ་ཚིག་གིས་གཏན་ལ་མི་ཕེབས་ཤིང་༔ རང་གི་ངོ་བོ་ལྟ་བ་རང་ཡིན་པའི་རྟགས་ཡིན༔ རིག་པའི་སྣང་
བ་འགྱུར་བའི་ཆ་ལ་བརྟགས་ན༔ གསལ་བ་འགྲོ་འོང་གི་འོད་འཕྲེད་ཉལ་རང་གསལ་དུ་སྣང་བས༔རིག་པའི་
སྣང་བ་ཅིར་ཡང་འཆར་བའི་རྟགས་ཡིན་ནོ༔ དེ་ལྟར་སྣང་བའི་རྡོ་རྗེ་ལུ་གུ་རྒྱུད་རང་གི་ངོ་བོ་ལ་གཟུང་ཆ་དང་
འཛིན་ཆ་གཉིས་སུ་གྲུབ་པ་ནི་ཅང་མེད་དོ༔ སྣང་ཆར་ཡོད་པ་ནི་མངོན་སུམ་དུ་ལྟར་ཡོད་པའི་གནད་ཡིན་ནོ༔ དེ་
ཡང་སྣང་ཆར་སྣང་བ་དེ་ཡང་སྣང་བ་རང་ཤར་ཡིན༔ ཤར་བ་རང་ལ་ཤར་བས་ན་སྣང་བ་རང་སྣང་དུ་གྲོལ་བ་
ཡིན༔ སྣང་བ་རང་སྣང་དུ་གྲོལ་བའི་དུས་ན་གཞི་རང་སྣང་དུ་སྣང་བར་འོང་སྟེ༔ དེའི་ཕྱིར་ན་རིག་པ་ཚིག་གིས་
གཏན་ལ་དབབ་ཏུ་མི་དགོས་པའི་གཏན་ཚིགས་དེ་ལྟར་ཡིན༔ འདི་ལྟར་ཉམས་སུ་བླངས་པས་ཚིག་ཐམས་ཅད་
རང་ཤར་རང་བབས་སུ་སྣང་བར་འགྱུར་བ་ཡིན་གྱི༔ ད་ལྟ་ཚིག་གིས་གཏན་ལ་དབབ་ཏུ་ཅི་ཡང་མེད་དེ༔ དེའི་
ཕྱིར་རིག་པའི་དབྱེ་བ་ལྔ་ལ་མཁས་པས་རིག་པའི་ཡིན་ཚུལ་གཏན་ལ་ཕེབས་པ་ཡིན་ཏེ༔ མཚན་ཉིད་འཛིན་
པའི་རིག་པས་རིག་པའི་མིང་གཏན་ལ་ཕབ༔ གཞི་གནས་ཀྱི་རིག་པས་ནི་རིག་པའི་གནས་གཏན་ལ་ཕབ༔
གཞི་འཛིན་པའི་རིག་པས་ནི་དངོས་པོའི་གནས་ལུགས་གཏན་ལ་ཕབ་ནས་སྟོང་པ་ཉིད་ལས་ལྡོག་པའི་ཡེ་ཤེས་
རང་གི་ངོ་བོས་བཟུང་༔ ལྷག་མཐོང་གི་རིག་པས་ནི་སྣང་བ་འདི་ལ་མངོན་སུམ་དུ་རིག་པས་རང་གི་ངོ་བོ་གཏན་ལ་
ཕབ་ནས་ལྟ་སྒོམ་སྤྱོད་པ་ཐམས་ཅད་ལ་མི་ལྟོས་པར་རང་ངོ་གཏན་ལ་ཕབ༔ ཐོད་རྒལ་གྱི་རིག་པས་ནི་སྐུ་གསུམ་
གྱི་སྣང་བ་ལ་རང་རྒྱུད་དུ་ཞེན་པའི་སྤྲོས་པ་བཅད་ནས་ཆོས་ཉིད་ཟད་པའི་སྣང་བ་ལ་བསྐྱལ་བས༔ འདོད་པར་
བྱ་བའི་རྒྱུ་ནི་གང་ཡང་མེད་པར་རང་ཟད་དུ་འགྲོ་བ་ཡིན་གྱི༔ ཆེད་དུ་འདོད་པ་ཅི་ཡང་མེད་དོ༔ དེ་ལྟར་རིག་པ་
དེ་རྣམས་ཀྱང་ཐ་དད་པ་མ་ཡིན་ཏེ༔ རིག་པ་སྣང་བ་ལ་ནི་འཕེལ་འགྲིབ་ཡོད་ཀྱི༔ རིག་པ་རང་གི་ངོ་བོ་ལ་འཕེལ་
བ་དང་འགྲིབ་པ་མེད་པས་ནི་ཐོག་མ་ནས་ཟད་པའི་ས་ལ་ཆེ་ཆུང་དུ་སྣང་བ་ནི་རང་གི་ངོ་བོ་ལ་མེད་དོ༔ དེའི་
ཕྱིར་ན་ཐིག་ལེ་ཉག་གཅིག་སྤྲོས་དང་བྲལ་བ་ཞེས་བྱ་བ་དེའི་གནད་ཡིན༔ སྣང་བ་ལ་འཕེལ་འགྲིབ་ཀྱི་ངོས་ནས་

ནི་ཡོད་ཐོས་སྣང་གྲགས་ཐམས་ཅད་དུ་རིག་པ་གཏན་ལ་དབབ་ཏུ་བཏུབ་བོ༔ ཚིག་གིས་ནི་འདི་ལ་གཏན་ལ་
དབབ་ཏུ་མི་བཏུབ་པས༔ རང་གི་ངོ་བོ་མི་མཐོང་བའི་གནད་ཀྱིས་སོ༔ ཨི༔ རིག་པ་སྐུ་གསུམ་གཏན་ལ་
དབབ་པའི་གནད་ཡིག༔ ཡང་འབྱེད་གསང་བའི་གནད་བསྟན་པར་བྱའོ༔ དེ་ལྟར་རིག་པ་ཉིད་དངོས་སུ་གཏན་
ལ་ཕབ་པ་ལ༔ སྐྱེས་བུ་གླེན་པ་འགའ་ཞིག་ནི་འདི་ལྟར་སྣང་བར་ག་ལ་ནུས་སྙམ་སྟེ་ཐེ་ཚོམ་ཟ་བ་རྣམས་ཀྱི་ཐེ་
ཚོམ་བཅད་པའི་ཕྱིར༔ རིག་པའི་རྒྱབ་རྟེན་གྱི་མན་ངག་འདི་དག་བསྟན་པ་ཡིན་ཏེ༔ དེ་ཡང་ཕྲ་བ་ཤེས་རབ་ཀྱི་
ཆ་ཟབ་མོའི་ཐིག་ལེ་ཉག་གཅིག༔ གསལ་བ་སྣང་བའི་ཆ་ཐིག་ལེ་སྣ་ཚོགས་འཕེལ་བའི་རྒྱུ༔ འགྲོ་འོང་རླུང་གི་
ཆ་སྣང་བ་ལ་ཞེན་པ་མེད་པའི་རྐྱེན་དང་གསུམ་གྱིས་སྐུ་གསུམ་རང་རྒྱུད་གཞན་བྱུང་དུ་འདོད་པ་ནི་མ་ཡིན་ཏེ༔
དེ་ཉིད་ལ་དངོས་སུ་གཏན་ལ་ཕབ་ནས་རང་གི་ངོ་བོ་ལ་ཡིད་ཆེས་པར་བསྟན་པའོ༔ རིག་པ་མ་བཅོས་པར་
མཁའ་ལ་སྣང་བས་ན་སྐུ་གསུམ་འབྲལ་བ་མེད་པར་བསྟན་པས༔ སྣང་བ་རང་གི་ངོ་བོ་དང་སྐུ་གསུམ་འབྲལ་བ་
མེད་པར་བསྟན་པའོ༔ རིག་པ་ཉིད་གནས་པ་དང་བཞེངས་པ་དང་གྲོལ་བའི་དུས་སྐུ་གསུམ་དུས་གསུམ་དུ་
གཏན་ལ་ཕབ་ནས༔ དུས་གསུམ་པ་ཉིད་དེ་དག་སྔ་ཕྱི་མེད་པར་བསྟན་པའོ༔ སྟི རྒྱ་རྒྱ་རྒྱ༔ རིག་པ་ལྟ་
སྒོམ་སྤྱོད་པ་འབྲས་བུ་བཞིར་གཏན་ལ་དབབ་པའི་གནད་ཡིག་ཡང་འབྱེད་ནི༔ རིག་པ་ཉིད་ཤེས་རབ་ཀྱིས་
མ་ཡིན་པར་དབང་པོའི་མངོན་སུམ་གྱིས་བལྟར་ཡོད་པ་དང་༔ དེ་ལ་རྣལ་འབྱོར་པ་རྣམས་ཀྱིས་གོམས་སུ་ཡོད་
པས༔ སྣང་བ་གོང་འཕེལ་དུ་ཡོད་པ་དང་༔ དེ་ཉིད་དང་དུས་ཐམས་ཅད་དུ་མི་འབྲལ་ཞིང་འབྲལ་མི་སྲིད་པས་
གཡེངས་པ་མེད་པ་དང་༔ དེའི་ཕྱིར་ན་ཆོས་ཉིད་ཟད་པའི་སར་རང་ངོ་དག་པས་ན་འབྲས་བུ་ཤུགས་འབྱུང་གིས་
འབྱུང་ཏེ་ཉམས་ང་མེད་པའོ༔ དེ་ལྟར་རིག་པ་རང་ངོ་ལ་གནས་པ་དང་༔ རིག་པ་སྣང་ངོར་བཞེངས་པ་དང་༔
རིག་པ་ཉིད་འཁྲུལ་ངོ་ལས་གྲོལ་བ་དང་༔ རིག་པ་ལ་རགས་པའི་སྣང་བ་རྣམས་རང་དག་པས་ན་དུས་བཞི་
མཉམ་པར་སྦྱར་བས་འཁྲུལ་པ་རང་སར་དག་པ་སྟེ༔ རང་སྣང་ལུགས་སུ་བླུགས་ནས་སྐུ་གསུམ་ཅོག་བཞག་ཏུ་
སུས་ཀྱང་བྱས་པ་མེད་པར་རང་བྱུང་སྟེ་སྣང་བ་རང་ཟད་ལ་སོང་དུ་ཉེ་བའི་དུས་ན༔ ལྟ་སྤྱོད་གང་དུ་ཡང་མི་
འཛིན་པས་ན༔ ལྟ་སྒོམ་སྤྱོད་པ་འབྲས་བུ་བཞིའི་རང་རྒྱུད་དུ་འཛིན་པའི་ཞེན་པ་རང་ལོག་པས་ལྟ་སྒོམ་རྣམས་
རང་ལ་གནས་པའོ༔ཨི༔ རྒྱ་རྒྱ་རྒྱ༔ རིག་པ་ཉིད༌ཐིག༌ལེ་ཉག་ཅིག་ཏུ་གཏན་ལ་འབེབས་པའི་གནད་
ཡིག་ཡང་འབྱེད་གསལ་བའི་གནད་ནི༔ རིག་པ་འབྱུང་བའི་གནད་མིག་གི་རྣམ་པར་ཤེས་པ་མི་འགྱུར་བའི་དོན་

དང་༔ རིག་པ་བཞིའི་གནད་ཀྱིས་ཤེས་རབ་ཀྱི་རང་རྩལ་རྫོགས་པའི་གནད་རྒྱུན་ཕྲ་བའི་རང་གི་ངོ་བོ་ལྟོས་པ་
མེད་ཅིང་རིག་པའི་དོན་དང་༔ རིག་པ་ཉིད་རྡུལ་ཕྲ་རབ་ཀྱི་མ་བསྒྲིབས་པར་འདུག་པའི་གནས་ཀྱིས་རྐྱེན་གང་
གིས་ཀྱང་བཤིག་པར་མི་ནུས་པའི་དོན་གྱིས༔ ངོ་བོ་ཐིག་ལེ་ཉག་གཅིག་ཏུ་གཏན་ལ་ཕབ་ནས་གཞན་སྣང་གི་
སྤྲོས་པ་ཆོད་པའི་དགོས་པ་ཡོད་པར་བསྟན་པ་སྟེ༔ དེའི་ཕྱིར་ན་རིག་པ་མིག་ནས་དྲང་བ་དང་༔ ནམ་མཁའ་ལ་
ལམ་གཏོད་ནས་སྟོང་པ་ལ་དབང་དུ་བསྡུ་བ་དང་༔ ཤེས་པ་གཏིང་དག་གིས་ཟབ་པའི་དོན་ཉམས་སུ་བླངས་པ་
དང་༔ རིག་པ་ཉིད་སྨིན་མཚམས་ལས་ཕྲལ་ནས་སྟེང་གི་ནམ་མཁའ་ལ་བཏོན་ནས་བལྟས་པས་ཡུལ་ཐམས་
ཅད་གཅིག་ཏུ་བསྡུས་པའི་མན་ངག་གིས་ཐིག་ལེ་ཉག་ཅིག་ཏུ་གཏན་ལ་འབེབས་པའོ༔ །སྟི༔ ལས་ཅན་
ཅིག་དང་ཕྲད་པར་ཤོག༔ རིག་པ་ཉིད་ལས་དགེ་སྡིག་ལས་འདས་པར་བསྟན་པའི་ཡང་འབྱེད་ཆེན་པོ་གནད་ཀྱི་
ཡི་གེ༔ འདི་ལྟར་རིག་པ་མངོན་སུམ་དུ་མཚོན་པའི་སྣང་བ་མཐོང་བའི་སྐྱེས་བུ་ནི༔ འདི་ཉིད་ལ་བརྟེན་པར་
ཉམས་སུ་བླངས་པའི་གང་ཟག་གིས་ནི་ལས་དགེ་སྡིག་མེད་དུ་བྱར་བཏུབ་པ་ཡིན་གྱིས་ཚིག་ཙམ་དུ་གོ་བ་རྣམས་
ཀྱིས་ནི་མ་ཡིན་ནོ༔ དེའི་ཕྱིར་འདི་ཉིད་ལ་རིག་པ་ཉིད་གཏན་ལ་དབབ་ཏུ་བཏུབ་ཅིང་བལྟར་ཡོད་པ་ན་འདི་ཉིད་
གོམས་པར་ཤིན་ཏུ་གཅེས༔ གལ་ཏེ་འདི་ཉིད་ལ་མ་གོམས་པར་དགེ་སྡིག་མེད་པར་ཁས་ལེན་པ་ནི་བདུད་ཀྱི་
བསླུས་པར་རིག་པར་བྱའོ༔ རང་གི་ངོ་བོ་ཉིད་མཐོང་བས་དེའི་དུས་ན་དགེ་སྡིག་ཏུ་སྣང་བ་ཅི་ཡང་མེད་དོ༔ དེའི་
ཕྱིར་ན་དགེ་སྡིག་ལས་འདས་པའི་རིག་པ་གཏན་ལ་དབབ་པར་བྱའོ༔ རིག་པ་དེ་བཟུང་ཟེར་ཀྱང་དོན་གྱིས་
བཞག་པ་ཡིན་ཏེ༔ དེ་ཡང་རང་བཞག་རང་གནས་པ་ལས་གཟུང་བས་འཛིན་པ་ལྟ་བུ་ནི་མ་ཡིན་ནོ༔ དེས་ན་
ཡུལ་ནམ་མཁའ་སྟོང་པ་ལ་རིག་པ་རང་སར་བཞག་པ་ནི་རིག་པ་ཡུལ་དང་ཕྲད་པ་ཡིན་ནོ༔ འོ་ན་འཇོག་པའི་
ལུགས་བླ་མའི་མན་ངག་དང་འབྲེལ་བ་སྟེ༔ བླ་མས་མན་ངག་དེ་ཁ་མ་བསྟན་ན་སྡེ་སྣོད་གསུམ་གྱི་ཤེས་བྱའི་
ཆོས་ལ་བློ་འབྱོངས་ཀྱང་གྲོལ་བ་མ་ཡིན་ཏེ༔ གསང་སྔགས་ནི་བླ་མ་ལ་རག་ལས་པས་སོ༔ བླ་མས་མན་ངག་དེ་
བསྟན་ན་དབུལ་མོ་བ་གླང་རྫི་ཡང་གྲོལ་བས༔ དེའི་ཕྱིར་ན་རང་བཞིན་རྫོགས་པ་ཆེན་པོ་ནི་ལས་དང་བག་
ཆགས་ཀྱི་འབྲེལ་པ་དང་བྲལ་བ་ཡིན་ནོ༔ འོ་ན་བླ་མའི་གདམས་ངག་ཡོད་པའམ་བསྟན་པ་ཙམ་གྱིས་གྲོལ་བར་
གྱུར་པ་ནི་མ་ཡིན་ཏེ༔ དེ་ཉིད་ཉམས་སུ་མ་བླངས་ན་མ་སྤྱད་པར་བཞག་པའི་གཏེར་དང་འདྲ་བས་ན༔ མན་ངག་
གོམས་ཚད་ཀྱིས་ཉམས་སུ་མ་བླངས་ན་རྡོ་རྗེ་སེམས་དཔའ་ཡང་མི་གྲོལ་ཞེས་པ་ནི༔ ཐབས་འདིའི་སྒོ་མེད་ན་
སངས་རྒྱས་ཀྱི་ཡོན་ཏན་ལུས་ལ་རྫོགས་ཀྱང་ཀུན་རྫོབ་ཀྱི་བདེན་པ་ཙམ་དུ་བས་ཏེ་ཡང་དག་དོན་དམ་མ་ཡིན་ནོ༔

དེས་ན་གསང་སྔགས་འདི་ཐབས་ཆེ་བའི་གནད་ཀྱི་མཚམས་མེད་པ་ལྔ་བྱས་པ་ཡང་འདིའི་སྒོར་ཞུགས་ནས༔
བླ་མས་མན་ངག་ཕྱིན་ཅི་མ་ལོག་པར་བསྟན་ནས་དེ་ཉམས་སུ་བླངས་ན་ནི་ཚེ་འདི་ཉིད་རང་ལ་གྲོལ་ངེས་པས་སོ༔
འདི་ཉིད་ལ་བག་ཆགས་ཀྱིས་འགྲིབ་པར་མི་ནུས་པའི་གནད་ཀྱིས་དགེ་སྡིག་གང་གིས་ཀྱང་ཕན་གནོད་མ་བྱས་
པར་ཡེ་ནས་བཞུགས་པ་དེའི་དོན་རྣལ་འབྱོར་པས་མཐོང་བས་སོ༔ ལུས་རྟགས་དང་རྫུ་འཕྲུལ་མང་པོ་ཡོད་ཀྱང་
སངས་རྒྱ་མི་ནུས་ཏེ༔ དཔེར་ན་ཉན་ཐོས་ཀྱི་ས་བཞིན་དུ་སླར་ལྡོག་པ་ནི་འདིའི་མན་ངག་དང་བླ་མ་དང་མ་ཕྲད་
པའོ༔ རིག་པ་ཉིད་ལ་ཆེ་ཆུང་དང་འཕེལ་འགྲིབ་མེད་པ་དང་༔ རིག་པའི་ཡིན་ཚུལ་འདི་ལྟར་ཡིན་ནོ་བར་གྲུབ་
རྒྱུ་མེད་པ་དང་༔ རིག་པ་རང་གི་ངོ་བོ་ལ་རྣམ་པར་རྟོག་པ་ཡེ་འཆར་མི་སྲིད་པ་དང་༔ དབྱིངས་ལ་དགེ་བ་དང་སྡིག་
པ་ཡེ་ནས་མེད་པ་དང་༔ རྡོ་རྗེ་ལུ་གུ་རྒྱུད་རང་གི་ངོ་བོ་ལ་དགེ་སྡིག་གཉིས་ཀའི་བསམ་པ་མེད་པ་དང་༔ དེའི་ངོ་
བོ་ལ་ལུས་ངག་གི་བྱ་བ་ཙི་བྱས་ཀྱང་མི་ལྟོ་བ་དང་༔ ངོ་བོ་ལ་སྡིག་པའི་ལས་ཅི་བྱས་ཀྱང་འགྲིབ་པ་མེད་པ་དང་
དེ་ཉིད་རང་གི་ངོ་བོ་ཚད་ཟིན་པས་དགེ་སྡིག་གང་གི་ངོ་བོར་ཡང་མ་གྲུབ་པའི་གནད་རྣམས་ཀྱིས༔ རིག་པ་ཉིད་
ལ་ལས་དགེ་སྡིག་གི་ཕན་མ་བཏགས་གནོད་པ་མ་བསྐྱལ་བ་ནི་ཚིག་ཙམ་དུ་མ་ཡིན་ཏེ༔ ངོ་བོ་དེ་ཉིད་མཐོང་
ཞིང་ཉམས་སུ་ལོངས་པའི་རྣལ་འབྱོར་པ་དེ་རང་གི་ངོ་བོའི་ཐོག་ཏུ་གཏན་ལ་ཕེབས་པས་དེ་ལྟར་ངེས་པ་ཡིན་ནོ༔
ཁ་ཙམ་ཚིག་ཙམ་དུ་དགེ་སྡིག་མེད་བྱས་པས་མི་ཕན་ཏེ༔ དེ་ནི་རང་གི་རྒྱུད་ལ་རང་གི་རྣམ་སྨིན་གྱིས་རང་ལ་
འཆིང་བའི་གང་ཟག་ཅེས་བྱའོ༔ དེའི་ཕྱིར་ན་རང་གི་རིག་པའི་ཐོག་ནས་བལྟས་པས་དགེ་སྡིག་གང་དུ་ཡང་མ་
གྲུབ་པས་དགེ་སྡིག་ལས་འདས་པར་བསྟན་པ་ཡིན་ནོ༔ རང་གི་ཐོག་ནས་བལྟས་པས་རིག་པ་རྡོ་རྗེ་ལུ་གུ་རྒྱུད་
ཆེན་པོ་དེ་ལ་སངས་རྒྱས་ཀྱི་མིང་ཙམ་ཡང་མ་གྲུབ་པའི་གནད་དང་༔ དེ་ལྟར་སངས་རྒྱས་ཀྱི་མིང་མེད་པའི་
གནད་ཀྱིས་དམྱལ་བའི་མིང་ཡང་ཡེ་ནས་མེད་ཅིང༌ད༌ལྟ༌ཡང༌ག་ལ་སྲིད་པར་བསྟན་པ་དང་༔ དེའི་ཕྱིར་ན་
ཉམས་སུ་ལེན་པའི་རྒྱུད་ལ་སངས་རྒྱས་དང་དམྱལ་བ་གང་གི་ངོ་བོར་ཡང་མ་གྲུབ་པ་བསྟན་པས་ཐམས་ཅད་
མཉམ་པ་རིས་མེད་པའི་དལ་ཆེན་པོ་གཉིས་སུ་འདུས་ཤིང་མཉམ་པ་ཆེན་པོར་རྣལ་དུ་ཕབ་པ་ཞེས་བྱའོ༔ ཐོག་
མའི་གཞི་ལས་འཁྲུལ་གཞི་ནི་ཡང་དག་པར་རྩིས་གདབ་ལས་འདས་ཏེ༔ འདི་ཀུན་ནི་ཤེས་བྱའི་ཆོས་ཙམ་ཡིན་
གྱི་ཉམས་སུ་བླང་དུ་བཏུབ་པ་ནི་མ་ཡིན་ཏེ༔ ཚིག་བརྒྱ་སྟོང་དུ་མས་ནི་འཁྲུལ་པ་གཏན་ནས་ཆོད་པ་མ་ཡིན་ཏེ༔
ཚིག་རང་གིས་རང་ནི་ཆོད་པ་མ་ཡིན༔ ཚིག་གི་དོན་གོ་བས་ཆོད་པ་ཡང་མ་ཡིན་ཏེ༔ དོན་དུ་གོ་བ་སྙེམ་བྱེད་པ་དེ༔
གང་ལ་སྙེམ་བྱེད་ཡོད་པ་ནི་འཁྲུལ་པ་དངོས་ཡིན་པས༔ སྙེམ་བྱེད་པས་དོན་རང་དུ་གོ་བ་ནི་མ་མཐོང་བར་དུ་

འོང་མི་སྲིད་དོ༔ དེ་ཅིའི་ཕྱིར་ན་ཐིག་ལེ་ཕྱི་ནང་གསང་བའི་སྐོར་རྣམས་ཀྱི་ལྟ་བ་ནི་ཡིད་དཔྱོད་དུ་བསྟན་པ་ཡིན་
པས༔ ཐེག་པ་ཐུན་མོང་པ་རྣམས་དང་ཁྱད་པར་རྡུལ་ཙམ་ཡང་མེད་པ་ཡིན་པས༔ འདི་ཉིད་ནི་བདག་གིས་སྙིང་
དུ་བསྟན་པ་ཡིན་པས་རབ་ཏུ་ཡང་ཟབ་བོ༔ དེའི་ཕྱིར་ན་དཔེ་ལ་སོགས་པ་བྱས་པ་ཐམས་ཅད་འཁྲུལ་པ་དངོས་
ཡིན་ཏེ༔ འཁྲུལ་པ་ཉིད་འཁྲུལ་པས་མཐོང་བར་ནུས་པ་མ་ཡིན་ཏེ༔ དཔེར་ན་རང་གི་བྱད་བཞིན་མི་མཐོང་བ་
ཡིན་ནོ་རང་གི་མི་རྟོག་པའི་ཡེ་ཤེས་ནི་མི་རྟོག་པ་བསྒོམས་པ་ལས་མ་བྱུང་བ་དང་༔ དེའི་ངོ་བོ་ལ་རྣམ་པར་རྟོག་
པ་ཡེ་འབྱུང་མི་སྲིད་པ་དང་༔ རྣམ་པར་རྟོག་པ་དང་མི་རྟོག་པ་གང་གི་ངོ་བོར་ཡང་མ་གྲུབ་པས་ན་རྡོ་རྗེ་ལུ་གུ་
རྒྱུད་ནི་བསམས་ཤིང་དཔྱད་པ་རྙེད་པ་ནི་མ་ཡིན་ནོ༔ བསམས་ནས་རྙེད་ན་ལྟ་བ་རང་གི་འདུག་ཚུལ་མ་ཡིན་ནོ༔
དེ་ཡང་ཆོས་ལས་འདས་པའི་རིག་པ་ཉིད་དུ་ཡེ་ནས་རང་ཤར་རང་སྣང་རང་གྲོལ་བ་ཡིན་གྱི་གཞན་གྱིས་ནི་མ་
ཡིན་པས༔ དེས་ན་ཆོས་ལ་མ་བརྟེན་པས་རིག་པ་རང་གི་ངོ་བོ་ལ་འཆིང་བར་བྱེད་པའི་དྲི་མ་གང་ཡང་མེད་པའོ༔
དེ་ཡང་རིག་པ་རང་གི་ངོ་བོ་དཔྱད་པར་བྱ་བ་ལྟ་སྒོམ་སྤྱོད་པར་མི་གནས་པའི་གནད་དང་༔ ངག་དགེ་བའི་ལས་
མ་གྲུབ་པའི་གནད་དང་༔ བསག་ཏུ་མེད་པའི་གནད་དང་༔ ཐོས་སུ་མེད་པའི་གནད་དང་༔ བསྐུར་དུ་མེད་པའི་
གནད་དང་༔ བཟླས་སུ་མེད་པའི་གནད་དང་༔ བསྐྱེད་དུ་མེད་པའི་གནད་དང་༔ བསྒོམ་དུ་མེད་པའི་གནད་དང་༔
མཆོད་དུ་མེད་པའི་གནད་དང་༔ བསྡམ་དུ་མེད་པའི་གནད་དང་༔ བཤད་དུ་མེད་པའི་གནད་དང་༔ གནད་ཆེན་
པོ་བཅུ་གཉིས་ཀྱིས་རང་བཞིན་རྫོགས་པ་ཆེན་པོའི་དོན་རྩོལ་སྒྲུབ་དང་བྲལ་བར་བསྟན་པས༔ འདི་ལྟར་ཉམས་
སུ་ལེན་པའི་སྐྱེས་བུས་བྱ་བ་བཏང་ནས་དགེ་སྡིག་རྒྱུན་ཐག་བཅད་དེ་ཅི་ཡང་བྱར་མེད་པར་གཏོད་པ་ནི་༔
རྫོགས་པ་ཆེན་པོ་རྩོལ་སྒྲུབ་དང་བྲལ་ལོ་ཞེས་པའི་དོན་ཏེ་ཚིག་ཙམ་དུ་བྲལ་བ་ནི་མ་ཡིན་ནོ། ཉམས་སུ་ལེན་པ་
ནི་ཐབས་སུ་བསྟན་པ་ཡིན་ནོ༔ རིག་པ་རང་ངོ་ལ་རིགས་དྲུག་ཏུ་ཡེ་ནས་གྲུབ་པ་མེད་པའི་གནད་ཀྱིས་སྣང་ཚུལ་
ལ་སྡུག་བསྔལ་རྣམ་པ་དྲུག་གི་ཞེན་པ་རང་ཆོད༔ རང་ངོ་ལ་མ་རིག་པ་མ་གྲུབ་པའི་གནད་ཀྱིས་སྣང་ཚུལ་ལ་
ཉོན་མོངས་པ་དྲུག་གིས་འཆིང་བ་རང་ཆོད༔ རང་ངོ་ལ་ཡུལ་ཤེས་མ་གྲུབ་པའི་གནད་ཀྱིས་སྣང་ཚུལ་ལ་ལུས་
ངག་ཡིད་ཀྱི་རྣམ་སྨིན་གྱི་ཞེན་པ་རང་ཆོད༔ དེ་ལྟར་དོན་གཉིས་མེད་དུ་རང་ཤེས་ནས་རིག་པ་རང་སྣང་སྤྲོས་པ་
མེད་པའི་རང་བཞིན་དུ་ཡེ་ནས་གནས་པ་ཡིན་ཏེ༔ དགེ་སྡིག་རྣམ་རྟོག་མེད་པའི་སྣང་བ་རང་རྐྱེན་དབྱིངས་སུ་
དག་པའི་ཡེ་ཤེས་ཞེས་རང་གི་ངོ་བོར་གཏན་ལ་དབབ་པའོ༔ དེའི་ཕྱིར་ན་རིག་པའི་ཡེ་ཤེས་དེ་དགེ་སྡིག་གང་གི
ངོ་བོར་ཡང་མ་གྲུབ་སྟེ་རྣམ་པ་ཐམས་ཅད་དུ་རང་རིག་ཏུ་ཟིན་པའི་སྐྱེས་བུའོ༔ དུས་གསུམ་གྱི་གནད་ཀྱི་མན་

ངག་གིས་དུས་གསུམ་གྱི་སངས་རྒྱས་ཀྱི་དགོངས་པ་དུས་གསུམ་མཉམ་པ་ཉིད་དུ་ཤེས་ཏེ འདི་ལྟར་དུས་
གསུམ་མཉམ་པ་ཉིད་དུ་སུས་རིག་པའི་སྐྱེས་བུ་ནི༔ སངས་རྒྱས་སུམ་སྟོང་གི་དཀྱིལ་འཁོར་སྐད་ཅིག་མ་སྟོན་ནུས་
པ་ལ་ཐེ་ཚོམ་མེད་པས་ལོངས་སྐུའི་སྣང་བ་འདིར་གཏན་ལ་ཕེབས་པའི་རྟགས་ཡིན་ཏེ༔ སྣང་བ་ཉིད་དུས་གཅིག་
ལ་སྟོན་པས་དུས་གསུམ་མཉམ་པ་ཉིད་དུ་རིག་པའི་སྐྱེས་བུ་ཞེས་བྱའོ༔ འདི་ནི་ངེས་པ་ཁོ་ནའོ༔ འདི་ལྟར་རིག་པ་
དུས་གསུམ་བླངས་ནས༔ རང་གི་སྣང་བ་དུས་གསུམ་རིམ་གྱིས་སྣང་བ་དང་༔ ཅིག་ཅར་དུ་གཏན་ལ་འབེབས་
པ་གཉིས་ལས༔ རིམ་གྱིས་ནི་སྣང་བ་གསུམ་རིམ་གྱིས་ཤར་བས་སྣང་བ་གསུམ་མཐོང་སྟེ༔ རིག་པས་མཐོང་
བས་རང་གི་སྣང་བ་ལ་ཡིད་ཆེས་ནས་ད་ལྟའི་སྣང་བ་འདི་སྐུ་གསུམ་དུ་གྲོལ་བར་བྱས་པ་ཡིན་ཏེ༔ དེ་ཡང་རིག་
པ་ཉིད་མི་འགྱུར་བ་དང་༔ གསལ་བ་དང་༔ སྣ་ཚོགས་སུ་སྣང་བ་དང་གསུམ་གྱིས་རིག་པ་ཉིད་སྐུ་གསུམ་དུ་ཡིད་
ཆེས་པར་གཏན་ལ་ཕབ་པའོ༔ ཉམས་སུ་ལེན་པའི་ཚེ་ན་རྣལ་འབྱོར་པ་སྐལ་པ་དང་ལྡན་པ་དེའི་རྒྱུད་ལ་ཉམས་
མི་འདྲ་བ་ཉིན་ཞག་ཕྲུགས་རེ་ལ་གསུམ་གསུམ་སྐྱེ་བས༔ སྐུ་གསུམ་སྣ་ཚོགས་སུ་ཤར་བའི་སྣང་བ་རང་གིས་ངོ་
ཤེས་ནས༔ འདི་ནི་སྐུ་གསུམ་རང་ངོ་སྣ་ཚོགས་སུ་སྣང་བར་གཏན་ལ་ཕབ་པའོ༔ རང་གི་སྣང་བ་ཚད་དུ་ཕྱིན་
པའི་དུས་ན་ཆོས་ཉིད་རྣམ་པར་དག་པ་རང་གི་སྣང་བའི་སྟོབས་ཀྱིས་ཕྲ་བ་དང་རགས་པའི་སྣང་བ་ཐམས་ཅད་
རང་གིས་རང་ཟད་པ་ནི་དངོས་པོ་གཤིས་ཀྱི་འདུག་ཚུལ་ཏེ༔ འདི་ལ་ཚིག་གིས་གཏན་ལ་དབབ་མི་དགོས་ཏེ༔
ཉམས་སུ་བླངས་པས་རང་སྣང་འོང་བ་ཡིན་པ་ལས་ཚིག་དུ་མས་གཏན་ལ་ཕབ་ཀྱང་འཆར་མི་སྲིད་དོ༔ སྔོན་དུ་
འདི་དག་ཚིག་གིས་གཏན་ལ་ཕབ་ཀྱང་འདི་ཉིད་མ་མཐོང་བས༔ ཕྱོགས་ཙམ་དུ་ཉེ་བའི་ཚིག་ཅིག་ཀྱང་འབྱུང་བ་
མ་ཡིན་ནོ༔ འདིའི་དུས་ན་སྐུ་གསུམ་གྱི་ཞེན་པ་རང་ཡུལ་ཟད་པས་ལུས་དང་ཡིད་ཀྱི་སྣང་བ་ནི་ཡེ་ཟད་ཡིན་ཏེ༔
སྐུ་གསུམ་ལུས་སུ་འཛིན་པའི་ཚིག་གི་སྤྲོས་པ་ཙམ་དུ་ཡང་མི་སྣང་སྟེ་ཡེ་ཤེས་རང་ངོ་ལ་ཐག་ཆོད་པས༔ འདས་
པ་དང་འཁོར་བའི་ཞེ་འདོད་རང་དང་བྲལ་བའོ༔ དེ་ལྟར་སྣང་བ་གསུམ་རིམ་གྱིས་ཤར་བས་རིག་པ་ཉིད་ཐམས་
ཅད་དུ་ཡང་འབྱུང་ལ༔ ཇི་ལྟར་ཡང་གཏན་ལ་དབབ་ཏུ་བཏུབ་ལ༔ ཇི་ལྟར་བྱས་ཀྱང་མི་ལྟོ་བར་བསྟན་པ་ཡིན་ནོ༔
ཅིག་ཅར་ནི་རང་དག་ཆེན་པོའི་སྣང་བ་རང་ཤར་བའི་ཚེ༔ ཆོས་ཐམས་ཅད་རང་སར་ཟད་པའི་ངོ་བོ་རང་བཞིན་
ཐུགས་རྗེ་གསུམ་མི་སྣང་མི་ཕྱེད་མི་འཛད་པའི་ཚུལ་དུ་གཞི་ཆེ་བ་དང་༔ ཁྱབ་ཆེ་བ་དང་༔ གྲུབ་ཆེ་བའི་ཚུལ་དུ་
སྣང་བའི་ཆ་ལ་འབྱུང་སྟེ༔ དེ་ཀུན་རང་དག༔ རང་སྣང་༔ རང་གྲོལ་བས༔ དུས་ལ་འཕོ་འགྱུར་མེད་པ་དང་༔
མཐའ་དབུས་སུ་བསྡུས་པ་དང་༔ བྱས་པ་ཐམས་ཅད་ཆུད་མ་གསན་པར་སྣང་བ་ཉིད་རང་གི་རང་དེངས་པའོ༔

རང་དེངས་ཆེན་པོའི་སྣང་བ་ལ༔ ཅི་ཡང་ཡོད་པ་མ་ཡིན་ཏེ༔ ཅིར་ཡང་སྣང་བའི་ཚུལ་དུ་འབྱུང་༔ འབྱུང་བ་ཉིད་
ལས་རྒྱུ་མེད་པས༔ རང་ཡུལ་རང་གི་རྐྱེན་གྱིས་དག༔ དག་པ་མེད་ཅིང་འགྲོ་བ་མེད༔ དང་པོ་འོངས་པའི་ཁུངས་
མེད་པས༔ ཐ་མ་སོང་བའི་རྗེས་མི་ཆོད༔ ནམ་མཁའ་གཅིག་ལ་གཅིག་ཐིམ་བཞིན༔ སྔ་ཕྱི་མེད་པར་གཉིས་མེད་
འདྲེས༔ དུས་གསུམ་མཉམ་པ་ཉིད་དུ་འོང་༔ འདི་ལ་ཚིག་གིས་གཟུང་དུ་མེད༔ ཚིག་གིས་ཕྱོགས་ཙམ་མཚོན་མི་
ནུས༔ དེའི་ཕྱིར་ཤེས་མིན་ཀློང་གཅིག་པ༔ ཐ་དད་རྣམས་སུ་ཕྱེ་བ་མེད༔ འདི་ཞེས་ཉམས་སུ་མྱོང་དང་བྲལ༔
ལྐུགས་པ་ཡི་ནི་རྨི་ལམ་དང་༔ སྤྲིན་མེད་མཁའ་ལ་ཉི་ཤར་དང་༔ མཁའ་ལ་འཇའ་ཚོན་རང་ཡལ་བཞིན༔
གཞིས་མཚོན་དངོས་གཞི་རྣམས་དང་བྲལ༔ འདི་ཞེས་མཚོན་པ་ཀུན་ལས་འདས༔ བརྗོད་ཅིང་སྒྲ་ཚིག་རྣམས་
དང་བྲལ༔ གྲུབ་མེད་རིག་གསལ་སྟོང་པར་བཞུགས༔ ཡི་གེ་མ་རུའི་ཡང་འབྱེད་སྦས་པའི་ལྡེ་མིག་གསལ་བ་
ཆེན་པོ་རྫོགས་སོ༔ བྱེ་མ་ལས་སྒྲ་རང་འགྱུར་དུ་བསྒྱུར་བ༔ རྒྱའི་དཔེ་ལས་བོད་ཀྱི་ཡི་གེར་བསྒྱུར་ནས༔
མཆིམས་ཕུཪ་བྲག་དམཪ་དགེ་གོང་དུ་སྦས་པ་ལགས་སོ༔ འདི་ལ་འདྲ་མིན་གཉིས་བརྟག་གོ༔ རྒྱ་རྒྱ་རྒྱ༔
དཔལ་ལྡན་མགོན་པོ་ནག་པོ་ཆོས་སྐྱོང་སྲུང་མ་ཁྱོད༔ བཀའ་འདི་གཏད་དོ་ཁྱོད་ཀྱིས་ཐུབ་པར་སྲུངས༔ སྨུག་
ནག་ཨེ་ཀ་སྔགས་ཀྱི་སྲུང་མས་ཀྱང་༔ འདི་ཉིད་གར་དགར་ཤོར་ར་རེ༔ ཨཻ༔ དམ་པ་རང་སྣང་འདི་ཉིད་
རྫོགས་ལ་གུས་པས་འདུད༔ བདག་འདྲ་བྱེ་མ་མུ་ཏྲ་རྒྱལ་རིགས་སྔོན་དུ་སྦྱངས་པའི་ཤེས་རབ་རྒྱ་ཆེ་ཡང་༔
གསང་བ་སྙིང་གི་མན་ངག་འདི་མེད་ན༔ ཚེ་འདི་སྟོང་ཟད་སླར་ལོག་ཡོད་རེ་བྱས༔ འདི་ནི་གསང་བའི་སྙིང་གི་ཏི་
ཀ་བས༔ གཞན་གྱིས་དཔྱད་ཅིང་བསྟན་པའི་གནས་མེད་དེ༔ ཡང་མཛོད་དམར་པོའི་ནང་དུ་རྒྱས་བཏབ་ལ༔
ལུང་དང་མི་ལྡན་རྣམས་ཀྱིས་ཐོས་ས་རུ༔ རླུང་གི་ཕྱོགས་ཙམ་དུ་ཡང་བསྒྲགས་པ་མིན༔ སྙིང་པོ་བྱང་ཆུབ་བར་དུ་
ཁར་མི་དབྱུང་༔ ཤིན་ཏུ་དཀོན་པའི་སྙིང་རྒྱུད་བཅུ་བདུན་ལས༔ གསང་བའི་མན་ངག་ཡང་སྙིང་བཅུད་བསྡུས་
ནས༔ གབ་པའི་སྙིང་དུ་ཡི་གེ་མ་རུ་ནི༔ ཤིན་ཏུ་ཟབ་པའི་རྩ་ཏིག་སྙིང་གི་ཡང་༔ མན་ངག་སྙིང་པོ་གསང་བ་ཆེན་
པོ་ཡི༔ དོན་གྱི་ཡི་གེ་སྙིང་གབ་མངོན་འབྱིན་པའི༔ སྙིང་གི་གནད་མཆོག་ཡི་གེ་མ་རུ་ལ༔ འགྱུར་མེད་སྙིང་དུ་
དམིགས་གཏད་རིན་པོ་ཆེ༔ ཡང་འབྱེད་དོན་སྙིང་ངོ་བོ་ཉིད་ཀྱི་དེབས༔ ཡང་ཏིག་སྙིང་དུ་ཕབ་པའི་མདོ་བྱུང་
བསྡུས་པ་དང་༔ ཡང་སྙིང་སྦས་པའི་རྒྱབ་ཡིག་ཊིཀ་འདིས༔ འདི་བཞིས་སྙིང་ཏིག་གསལ་བྱེད་འགྱུར་བ་མེད་
པར་བྱས༔ འདི་ལྟར་སྙིང་ཏིག་མ་བུ་ལྔ་ཡིས་ནི༔ རྣལ་འབྱོར་ཀུན་གྱི་སྙིང་གི་གནད་དུ་ཡང་༔ གསང་བ་སྙིང་ལ་
ཕབ་པ་འདིས་འགྲོལ་ལོ༔ ཡང་སྙིང་གསང་བ་འདི་ལ་སྒྲོན་མ་ནི༔ རྣམ་པ་འདི་བཞིས་སྙིང་དུ་གཏན་ལ་ཕབ༔

འདི་ལྟར་སྙིང་གི་དོན་དུ་བཀོད་པའོ༔ གསང་བའི་ཡི་གེ་མ་རུ་ལ་སོགས་པོ་ཏི་གསུམ༔ རྒྱ་ཡི་དཔེ་ལས་བོད་ཀྱི་
ཡི་གེར་ནི༔ བདག་གི་ཁོང་གི་སྙིང་ཐིག་ཕྱུང་ནས་ནི༔ ཕྱི་རབས་དོན་དུ་རྒྱ་ཡི་བཏབ་ནས་ནི༔ བསྟན་པའི་བཙས་
སུ་བཞག་པ་འདི་ཡིན་ནོ༔ འདི་ནས་བྱང་ན་ཕ་བོང་སྟག་འདྲ་ན༔ ཡི་གེ་ཨ་ཡིས་རྒྱས་བཏབ་ལྕགས་ཀྱིས་ལྟེམས་
ནས་ནི༔ ཐིག་ལེ་སྐོར་གྱི་གསང་བའི་ཡི་གེ་རྣམས༔ ཐོག་མའི་རྒྱ་ཡི་དཔེ་རྣམས་འདི་ན་ཡོད༔ ནམ་ཞིག་འདི་
ཡང་བོད་ལ་སྣང་བར་འགྱུར༔ བདག་ནི་སླར་ལོག་རྒྱ་གར་ཡུལ་དུ་ནི༔ གཟུགས་ཕུང་འདི་དང་བཅས་ནས་མི་
འགྲོ་སྟེ༔ རྒྱ་ནག་རི་བོའི་རྩེ་ལ་འཇིག་རྟེན་མ་ཞིག་པར༔ སྒྱུ་མའི་ཕུང་པོ་སྣང་བའི་ཆ་བཟུང་སྟེ༔ སྲིད་པ་མ་ཞིག་
བར་ལ་འདིར་མཆིའོ༔ དཔལ་ལྡན་མགོན་པོ་ལེགས་ལྡན་ནག་པོ་ལ༔ བཀའ་འདི་གཏད་དོ་སྲུངས་ཤིག་ས་མཱ་ཡ༔
སྨུག་ནག་ཁྲོས་པའི་རྒྱལ་མོས་འདི་སྲུངས་ཤིག༔ ནམ་ཞིག་བཀའ་འདི་དབྱུང་བའི་དུས་བྱུང་ན༔ སྐལ་ལྡན་སྙིང་
གི་བུ་དང་ཕྲད་པར་ཤོག༔ ལྕེ་བཙུན་གྱིས་མཆིམས་ཕུ་ནས་ཕྱུང་ནས་སྦས་པའོ༔ ས་མཱ་ཡ༔ ན་ར་ཀན༔
༄༅༔ ༔གསང་བ་བླ་མེད་སྒྲོན་མ་དགུ་སྐོར་གྱི་གདམས་པ་ཡིན་ནོ༔ ས་མཱ་ཡ་རྒྱ་རྒྱ་རྒྱ༔ ༈ དཔལ་རྡོ་རྗེ་འཆང་ཆེན་པོ་ལ་ཕྱག་
འཚལ་ལོ༔ སྐུ་གསུམ་བསྡུས་པའི་སྒྲོན་མ་འདི་ལ་དོན་བཅུས་བསྟན་ཏེ༔ སྐུ་གསུམ་གྱི་ངོ་བོ་དང་༔ ངེས་ཚིག་དང་
དབྱེ་བ་དང༌༔ སྐུ་གསུམ་གྱི་མཚན་ཉིད་དང་༔ སྐུ་གསུམ་དུ་འཇོག་པའི་འཐད་པ་དང་༔ སྐུ་གསུམ་དང་ངོ་བོ་ཇི་
ལྟར་སྤྱད་པ་དང་༔ སྐུ་གསུམ་པོ་དེ་གང་ཟག་གང་གིས་ཇི་ལྟར་ལམ་དུ་འཁྱེར་བ་དང་༔ སྐུ་གསུམ་རྣལ་འབྱོར་
ལམ་པ་རྣམས་ལ་ཇི་ལྟར་སྣང་བ་དང་༔ སྐུ་གསུམ་ཇི་ལྟར་ཡིན་ཚུལ་དང་༔ མཐར་ཐུག་འབྲས་བུའི་དུས་སུ་ཇི་
ལྟར་འགྱུར་བ་དང་༔ སྐུ་གསུམ་ལམ་དུ་བྱ་སྟེ་མཐར་ཕྱིན་པའི་དུས་སུ་སེམས་ཅན་གྱི་དོན་མཛད་པའི་ཚུལ་དང་
བཅུའོ༔ དེ་ཡང་སྐུ་གསུམ་གྱི་ངོ་བོ་ནི༔ ཆོས་སྐུའི་ངོ་བོ་ནི༔ ཡོན་ཏན་ཐམས་ཅད་ཀྱི་གཞིའམ་འབྱུང་ཁུངས་སུ་
བཞུགས་སོ༔ ལོངས་སྐུའི་ངོ་བོ་ནི༔ ཡེ་ཤེས་ཐམས་ཅད་ཀྱི་རྒྱན་ནམ༔ རྩལ་ལམ༔ རོལ་པར་བཞུགས་སོ༔
སྤྲུལ་སྐུའི་ངོ་བོ་ནི༔ འགྲོ་བ་ཐམས་ཅད་ཀྱི་གཙོ་བོར་བཞུགས་སོ༔ སྐུ་གསུམ་གྱི་ངེས་ཚིག་ནི༔ ཆོས་སྤྱི་དང་རང་
གི་མཚན་ཉིད་དུ་བྱེད་པ༔ ཀྱི་ནི་དེ་དང་འབྲེལ་བ་ཡིན་ནོ༔ སྐུ་ནི་རིན་པོ་ཆེ་གསང་བའི་སྦུབས་ཀྱི་སྐུ་ཞེས་བྱའོ༔
ཆོས་སྐུའི་ངེས་ཚིག་ནི༔ ཐམས་ཅད་སྟོང་པའི་རང་བཞིན་ནོ༔ ལོངས་སྐུའི་ངེས་ཚིག་ནི༔ ལོངས་སྐུའི་ཡེ་ཤེས་ལྔ་
ལ་སྤྱོད་ལ༔ རྫོགས་པ་ནི་མཚན་དང་དཔེ་བྱད་རྫོགས༔ སྐུ་ནི་ཡེ་ཤེས་སྒྱུ་མའི་སྐུའོ༔ སྤྲུལ་སྐུའི་ངེས་ཚིག་ནི༔ སྐྱེ་
བ་རྣམ་བཞིར་གཟུགས་མི་འདྲ་བ་ཐ་དད་པ་སྟེ༔ རིགས་དྲུག་གང་ལ་གང་འདུལ་དུ་སྤྲུལ་ནས༔ སྐུ་ནི་རྣམ་རྟོག་
བག་ཆགས་ཀྱི་སྐུའོ༔ སྐུ་གསུམ་གྱི་དབྱེ་བ་ནི་དོན་བདུན་གྱིས་བསྟན་ཏེ༔ སྐུ་གསུམ་གྱི་གནས་དང་༔ སྐུ་གསུམ་

གྱི་སྐུ་དང་༔ སྐུ་གསུམ་གྱི་གསུང་དང་༔ སྐུ་གསུམ་གྱི་ཐུགས་དང་༔ སྐུ་གསུམ་གྱི་འཁོཪ་དང་༔ སྐུ་གསུམ་གྱི་
སྣང་བ་བསྟན་པ་དང་༔ སྐུ་སྐུ་ཞེས་བྱ་ལུས་ཞེས་བྱ་བ་འདི་དག་ལ་བདག་གིས་མཐར་ཐུག་ཏུ་བཤད་པ་ཡོད་དེ་དེ་ལྟར་ནི་མ་ཡིན་ནོ། །
གསུམ་གྱི་གདུལ་བྱ་བསྟན་པའོ༔ དེ་ཡང་སྐུ་གསུམ་གྱི་གནས་ནི༔ ཆོས་སྐུའི་གནས་ངེས་པ་མེད་གནས་པ་མེད་ན།
ནི་ཆོས་ཀྱི་དབྱིངས་སོ༔ ལོངས་སྐུའི་རྣམ་པར་གཏད་པ་ལ་ངེས་པ་ལྔ་ཡོད། གནས་ནི༔ འོག་མིན་སྟུག་པོ་བཀོད་པའི་
ཞིང་ཁམས་སོ༔ སྤྲུལ་སྐུའི་གནས་ནི་བྱ་རྒོད་ཕུང་པོའི་རི་ལ་སོགས་པའོ༔ སྐུ་གསུམ་གྱི་ངོ་བོ་ནི༔ ཆོས་སྐུའི་ཆོས་
སྐུ་ནི་དཔལ་ཀུན་ཏུ་བཟང་པོའོ༔ ཆོས་སྐུའི་ལོངས་སྐུ་ནི་དཔལ་རྡོ་རྗེ་འཆང་༔ ཆོས་སྐུའི་སྤྲུལ་སྐུ་ནི་རྡོ་རྗེ་སེམས་
དཔའོ༔ ལོངས་སྐུའི་ཆོས་སྐུ་སྐུ་སྟོད་ལ་སངས་རྒྱས་ཀྱི་ཞིང་ཁམས་དུ་མར་གནས་ཞབས་ཀྱི་སྐྱིལ་ཀྲུང་ལ་སངས་རྒྱས་ཀྱི་ཞིང་
ཁམས་བཅུ་དྲུག་གནས་སོ། །དབུའི་ཐོར་ཚུགས་དང་མཉམ་པར་བཞག་པའི་སྟེང་ན་སངས་རྒྱས་ཀྱི་ཞིང་ཁམས་ཉི་ཤུ་རྩ་བརྒྱད་རྒྱ་
ཐེབས་བརྩེགས་པ་ལྟར་གནས་པ་ཕན་ཚུན་ཟ་འོག་གི་གུར་ཁྱིམ་ཕུབ་པ་ལྟ་བུ་རེ་རེ་ན་སྟོན་པ་ལྔ་ལྔ་ལ་སོགས་པ་ཁྱད་པར་དུ་གནས་སོ། །
རྣམ་པར་སྣང་མཛད་གང་ཆེན་མཚོའོ༔ ལོངས་སྐུའི་ལོངས་སྐུ་ནི༔ རིགས་ལྔའི་སངས་རྒྱས༔ ལོངས་སྐུའི་སྤྲུལ་སྐུ་
ནི༔ ཕྱག་ན་རྡོ་རྗེའོ༔ ཡང་ན་འོད་དཔག་མེད་དོ། སྤྲུལ་སྐུའི་ཆོས་སྐུ་ནི༔ རྡོ་རྗེ་སེམས་དཔའ༔ སྤྲུལ་སྐུའི་ལོངས་སྐུ་ནི༔
རིགས་གསུམ་མགོན་པོ༔ སྤྲུལ་སྐུའི་སྤྲུལ་སྐུ་ནི༔ ཐུབ་པ་དྲུག་གོ༔ སྐུ་གསུམ་གྱི་གསུང་ནི༔ ཆོས་སྐུའི་གསུང་
གསུམ་ནི༔ ཨ་ཏི་ཡོ་ག་དང་༔ ཨ་ནུ་དང་༔ མ་ཧཱ་ཡོ་ག་དང་གསུམ་མོ༔ ལོངས་སྐུའི་གསུང་གསུམ་ནི༔ ཀྲི་
ཡ་དང་༔ ཨུ་པ་ཡ་དང་༔ ཡོ་ག་དང་གསུམ་མོ༔ སྤྲུལ་སྐུའི་གསུང་གསུམ་ནི༔ འདུལ་བ་དང་༔ མདོ་སྡེ་དང་༔ མངོན་
པ་དང་གསུམ་མོ༔ སྐུ་གསུམ་གྱི་ཐུགས་གསུམ་ནི༔ ཆོས་སྐུའི་ཐུགས་ནི༔ མ་སྤངས་ཡོངས་རྫོགས་སྐྱེ་མེད་སྤྲོས་
བྲལ་ལོ༔ ལོངས་སྐུའི་ཐུགས་ནི༔ རང་བཞིན་མི་འཛིན་སྣ་ཚོགས་སུ་སྣང་བའོ། །མི་གཉིས་པ་གསལ་ལ་རྟོག་མེད།
གསལ་ལ་འཛིན་པ་མེད་པའོ༔ སྤྲུལ་སྐུའི་ཐུག་ནི༔ ཐུགས་རྗེ་ཀུན་ལ་ཕྱོགས་མེད་དུ་ཁྱབ་པའོ༔ ཡང་ན་ཆོས་
སྐུའི་ཐུགས་ནི༔ ཕྱིའི་བཞི་ལ། དྲི་མ་མེད་པའི་ཏིང་ངེ་འཛིན་དང་༔ སེང་གེ་རྣམ་པར་བསྒྱིངས་པའི་ཏིང་ངེ་འཛིན་
དང་༔ དཔའ་བར་འགྲོ་བ་དང་༔ ཡིད་བཞིན་ནོར་བུ་གློག་གི་དང་༔ རྒྱལ་ནང་གི་བཞི། མཚན་རྩེ་མོ་རྣམ་པར་རོལ་
པ་དང་༔ གློག་གི་ཕྲེང་བ་དང་༔ འཁོར་ལོ་ཆེན་པོ་དང་༔ འོད་འབར་བའི་ཏིང་ངེ་འཛིན་ནོ༔ ལོངས་སྐུའི་ཐུགས་
ནི༔ གསང་བའི་བཞི། ཕྱག་རྒྱ་ཟིལ་གྱིས་གནོན་པའི་དང་༔ འབར་ཆེན་མཉམ་པའི་དང་༔ ཆོས་ཉིད་སྣ་ཚོགས་
པའི་དང་༔ རྣམ་པར་བཀོད་པ་དང་༔ མཁྱེན་པ་ཡོངས་ཡེ་ཤེསརྣམ་དག་ས་མཏི། སྐུ་རྫོགས་པའི་དང་༔ ཆོས་ཉིད་
རྣམ་རོལ་རྫོགས་པར་མཛད། མངོན་སྣང་དང་༔ ཟག་པ་ཟད་པའི་དང་༔ ཡེ་ཤེས་ལྔ་དང་དབྱེཪ་གསལ་སྟོང་སྣང་སྟོང་
རིག་སྟོང་ཡུལ་སེམས་དབྱེར་མེད་དོ། །མེད་པའི་རྣམ་པ་བཞིར་བཞུགས་སོ༔ སྤྲུལ་སྐུའི་ཐུགས་ནི༔ ཏིང་ངེ་འཛིན་དང་༔

སྒོམ་པ་དང་༔ བསམ་གཏན་གསུམ་གང་མོས་སུ་འབྱུང་བའོ༔ སྐུ་གསུམ་གྱི་འཁོར་ལ༔ ཆོས་སྐུའི་འཁོར་ནི༔
ཆོས་སྐུའི་རིགས་ལྔའི་སངས་རྒྱས་ལ་སོགས་པ༔ རྡུལ་གཅིག་གི་སྟེང་ན་རྡུལ་སྙེད་ཀྱི་སངས་རྒྱས་དང་༔ དཔག་
ཏུ་རྣམ་སྣང་གང་ཆེན་མཚོ་ལ་རིགས་ལྔའི་སངས་རྒྱས་དཔག་ཏུ་མེད་པས་བསྐོར་བའི་འཁོར་དེ་རྣམས་སོ། །མེད་པ་རྣམས་སོ༔
ལོངས་སྐུའི་འཁོར་ནི་རིགས་ལྔ་དང་ས་བཅུའི་བྱང་ཆུབ་སེམས་དཔའ་གྲངས་མེད་པའོ༔ སྤྲུལ་སྐུའི་འཁོར་ནི༔
བྱང་ཆུབ་སེམས་དཔའ་དང་༔ འཁོར་སྡེ་བཞི་དང་༔ ལྷ་མ་སྲིན་སྡེ་བརྒྱད་དོ༔ སྐུ་གསུམ་གྱི་སྣང་བ་བསྟན་པ་ནི༔
ཆོས་སྐུའི་དུས་གསུམ་གྱི་དེ་བཞིན་གཤེགས་པ་དང་༔ གང་ཟག་ཡང་རབ་ལ་སོགས་པ་རྟོགས་ལྡན་ལ་སྣང་༔
ལོངས་སྐུ་ས་བཅུའི་བྱང་ཆུབ་སེམས་བློ་ཆེ་བ་ཤེས་རབ་ཆེ་བ་བྱང་ཆུབ་ཀྱི་སེམས་ཆེ་བའོ།།དཔལ་ལ་སོགས་ལ་སྣང་༔
སྤྲུལ་སྐུ་ནི༔ སེམས་ཅན་ལས་དག་པ་ལ་སྣང་ངོ་༔ ཆོས་སྐུའི་ཞིང་ཁམས་གདུལ་བྱ་ནི༔ ཞིང་ཁམས་འཇིག་རྟེན་
གྱི་ཁམས་རྒྱ་ཡོངས་སུ་མ་ཆད་པ༔ རྒྱུ་བཀོད་པ་ནམ་མཁས་གར་ཁྱབ་པའི་ཆོས་སྐུའི་གདུལ་བྱའི་ཞིང་ཁམས་
ཀྱིས་ཁྱབ་བོ༔ ལོངས་སྐུའི་ཞིང་ཁམས་གདུལ་བྱ་ནི༔ འོག་མིན་སྟུག་པོ་བཀོད་པའི་ཞིང་ཁམས་ས་གཞི་མེ་ཏོག་
གི་སྙིང་པོས་བརྒྱན་པའི་ཞིང་ཁམས་རྣམས་སོ༔ སྤྲུལ་སྐུའི་གདུལ་བྱའི་ཞིང་ཁམས་ནི༔ སྟོང་གསུམ་གྱི་མི་མཇེད་
ཀྱི་འཇིག་རྟེན་གྱི་ཁམས་གླིང་བཞི་རི་རབ་དང་བཅས་པ་བྱེ་བ་ཕྲག་བརྒྱ་ན་སྤྲུལ་པ་བྱེ་བ་ཕྲག་བརྒྱ་འགྱེད་ཅིང་
འགྲོ་བ་གང་ལ་གང་འདུལ་དུ་སྤྲུལ་ནས་དོན་བྱེད་པའོ༔ དེས་སྐུ་གསུམ་གྱི་དབྱེ་བ་ལ་བདུན་དུ་བསྟན་ནས༔ སྐུ་
གསུམ་རང་གི་མཚན་ཉིད་དང་༔ གང་ཟག་ལམ་པ་དང་སྦྱར་བའི་མཚན་ཉིད་དོ༔ སྐུ་གསུམ་རང་གི་མཚན་ཉིད་
ནི༔ ཆོས་སྐུའི་མཚན་ཉིད་ནི༔ སྤྲོས་པའི་མཐའ་དང་བྲལ་ཞིང་སྐྱེ་བ་མེད་དོ༔ ལོངས་སྐུའི་མཚན་ཉིད་ནི༔ སྣང་
ལ་རང་བཞིན་མེད་པ་དང་༔ འགག་པ་མེད་པའོ༔ སྤྲུལ་སྐུའི་མཚན་ཉིད་ནི༔ སྣ་ཚོགས་མ་ངེས་ཤེས་རབ་
ཕྱིན་ཅི་མ་ལོག་ཅིང༌། ཅིར་ཡང་སྟོན་ལ་གནས་པ་མེད་པའོ༔ ཡང་ན་ཆོས་སྐུའི་མཚན་ཉིད་ནི༔ འཁྲུལ་རྟོག་མི་
མངའ་བ་ཡིན༔ ལོངས་སྐུའི་མཚན་ཉིད་ནི༔ གསལ་སྟོང་དབྱེར་མེད་པ་ཡིན༔ སྤྲུལ་སྐུའི་མཚན་ཉིད་ནི༔ མཁྱེན་
པ་མ་འགགས་པར་སྤྲུལ་པའོ༔ གང་ཟག་ལམ་པ་དང་སྦྱར་བའི་མཚན་ཉིད་ནི༔ ཆོས་སྐུའི་མཚན་ཉིད་རང་གིས་
རྒྱུད་ལ་སྐྱེ་བ་ཡིན། གྲུབ་པའི་མཐའ་ཞིག་པ་ཡིན༔ ལོངས་སྐུའི་མཚན་ཉིད་ནི༔ ཆོས་ཐམས་ཅད་ལ་བཟོད་པ་ཐོབ་
པ་ཡིན༔ སྤྲུལ་སྐུའི་དགེ་བའི་ཆོས་ལ། མཚན་ཉིད་ནི༔ ཚིག་རྒྱུད་ལ་མ་སྐྱེས་པའི། ཐམས་ཅད་ལ་སྒྲོ་འདོགས་
དང་སྤྲོས་པའི་མཐའ་ཆོད། ཆོད་པ་ཡིན་ནོ༔ སྐུ་གསུམ་དུ་འཇོག་པའི་འཐད་པ་ནི༔ ཆོས་སྐུ་མེད་ན་ཆོས་དང་ཆོས་མ་
ཡིན་པའི་མཐའ་མི་ཕྱེད༔ ལོངས་སྐུ་མེད་ན་ཡེ་ཤེས་ལྔ་རང་གི་མཚན་ཉིད་མི་ཤེས༔ སྤྲུལ་སྐུ་མེད་ན་གཞན་དོན་

མཐར་མི་ཕྱིན་ནོ༔ དེས་ན་ཆོས་ཉིད་ལས་གྲུབ་པས་གསེར་ལས་གྲུབ་པས་གསེར་སྐུ་ཟེར་བའི་དོན། ཆོས་སྐུར་
འཐད་དེ༔ དཔེར་ན་རྒྱལ་རིགས་ལ་སོགས་པ་མིའམ་སོ་སོའི་རིགས་མ་འཆོལ་ན་ལས་གྲུབ་པ་དང་འདྲའོ༔ ཡེ་
ཤེས་ལྔ་ལ་ལོངས་སྤྱོད་རྫོགས་པའི་སྐུར་འཐད་དེ༔ དཔེར་ན་འཁོར་ལོས་སྒྱུར་བའི་རྒྱལ་པོ་གླིང་བཞི་ལ་དབང་
ཞིང་ལོངས་སྤྱོད་པ་དང་འདྲའོ༔ འགྲོ་བ་གང་ལ་གང་འདུལ་དུ་སྤྲུལ་ནས་སེམས་ཅན་གྱི་དོན་བྱེད་པས་སྤྲུལ་པའི་
སྐུར་འཐད་དེ༔ དཔེར་ན་སྒྱུ་མ་མཁན་གྱི་སྐྱེ་བོ་རྣམས་ལ་རྟ་དང་གླང་པོ་ལ་སོགས་པ་ཡིད་ལ་གང་འདོད་པ་སྤྲུལ་
ནས་སྟོན་པ་ལྟ་བུའོ༔ དེ་ལྟར་ན་ཆོས་ཉིད་ལས་མ་གྲུབ་ཡེ་ཤེས་རྒྱུན་མ་ཆད་པ་ལས། པས་ན་ཆོས་སྐུའོ༔ དེ་
ཐུགས་རྗེའི་འཆར་གཞིའོ།།མཁྱེན་པའི་ཡེ་ཤེས་ཀྱི་ཆ་མ་འགགས་པས་ན་ལོངས་སྤྱོད་རྫོགས༔ སྤྲུལ་སྐུ་དེའི་མཛད་
པའི་ཕྲིན་ལས་ཀྱི་ཆ་མ་འགགས་པར་སྤྱོད་པས་ན༔ སྤྲུལ་པའི་སྐུར་སྤྲུལ་ནས་དོན་བྱེད་ཅིང་གཞན་དོན་རྫོགས་
པར་བྱེད་པས་ན༔ སྐུ་གསུམ་གྱི་ཐ་མ་སྤྲུལ་པའི་སྐུར་སྤྲུལ་ནས་སེམས་ཅན་གྱི་དོན་བྱེད་པའོ༔ སྐུ་གསུམ་དང་ངོ་
ཇི་ལྟར་སྤྲད་པའི་ཐབས་ནི༔ སེམས་དང་ཆོས་སྐུ་ངོ་སྤྲོད་ཀྱི་གདམས་ངག་གིས་གཞི་གནས་ཆེན་པོར་གཏན་ལ་
ཕབ་སྟེ་འཁོར་འདས་གཉིས་གཅིག་ཏུ་བསྲེས་ཏེ༔ ཐིག་ལེ་ཉག་གཅིག་ཏུ་མྱ་ངན་ལས་འདའ་བར་བྱེད་པའོ༔
ལོངས་སྐུའི་ངོ་སྤྲོད་ཀྱི་གདམས་ངག་གིས༔ ཆོས་ཐམས་ཅད་འོད་གསལ་ཆེན་པོར་གཏན་ལ་ཕབ་སྟེ༔ སྐྱེ་བ་
གཉིས་སྣང་སྟོང་གཉིས་གཅིག་ཏུ་འདྲེས། ཀྱི་བར་དུ་སངས་རྒྱས་པར་བསྟན་པའོ༔ སྤྲུལ་སྐུའི་ངོ་སྤྲོད་ཀྱི་གདམས་
ངག་གིས༔ སྣང་བ་ཡེ་ཤེས་ལྔ་སྐྱེ་འགྲོའི་རྣམ་རྟོག་དང་། འདི་གཏན་ལ་ཕབ་སྟེ༔ རང་སྣང་འཛིན་མེད་དུ་ཤེས་པས་
འབྱུང་གཟུང་འཛིན་གཉིས་གཅིག་ཏུ་འདྲེས། བས་མི་གནོད་པར་བསྟན་པའོ༔ གཞི་གནས་ལུགས་གཞི་ལ་བཞག་
པས༔ ཆོས་སྐུར་ངོ་ཤེས༔ ཐབས་ཐུན་མོང་མ་ཡིན་པ་ལ་འདྲིས་པར་བྱས་པས་ལོངས་སྐུར་ངོ་ཤེས༔ ཤེས་པ་
གཏད་མེད་དུ་ཉམས་སུ་བླངས་པས་སྤྲུལ་སྐུར་ངོ་སྤྲོད་པ་དང་། ངོ་ཤེས་སོ༔ སྐུ་གསུམ་གང་ཟག་གང་གིས་ཇི་
ལྟར་ལམ་དུ་འཁྱེར་བ་ལ་བཞི་སྟེ༔ ཐོས་བསམ་སྒོམ་གསུམ་གྱི་དུས་སུ་སྐུ་གསུམ་ལམ་དུ་འཁྱེར་བ་དང་༔ མི་
རྟོག་པ་ཉམས་སུ་ལེན་པའི་དུས་སུ་སྐུ་གསུམ་ལམ་དུ་འཁྱེར་བ་དང་༔ ལྟ་སྒོམ་སྤྱོད་པའི་དུས་སུ་སྐུ་གསུམ་ལམ་
དུ་འཁྱེར་བ་དང་༔ ལྷ་བསྐྱེད་རྫོགས་སྒོམ་པའི་དུས་སུ་ལམ་དུ་འཁྱེར་ལུགས་བསྟན་པ་དང་བཞིའོ༔ དེ་ལ་རྣལ་
འབྱོར་པས་ཐོག་མར་ཆོས་ལ་སྤྱོད་པའི་ཚེ། ཐོས་བསམ་སྒོམ་གསུམ་གྱི་ཤེས་རབ་ཀྱིས་ཕྱི་ནང་གསང་བ་གསུམ་གྱི་
སྒྲོ་འདོག་བཅད་ནས༔ སྤྲོས་པ་ཆོད་པའི་ཚེ་སྤྲུལ་པའི་སྐུའོ༔ དེ་ནས་གང་ཟག་ཆོས་ལ་གནས་པའི་ཚེ༔ ཚིག་དང་
དོན་གཉིས་ཀ་ལ་ལོངས་སྤྱོད་པས་ན་ལོངས་སྤྱོད་རྫོགས་པའི་སྐུའོ༔ དེ་ནས་ཆོས་བོར་བའི་ཚེ༔ རང་སྣང་ཆོས་

ཉིད་ལས་མ་འདས་པར་རང་རིག་པའི་ཡེ་ཤེས་དང་འདུ་འབྲལ་མེད་པས་ན་ཆོས་ཀྱི་སྐུའོ༔ མི་རྟོག་ཉམས་སུ་
ལེན་པའི་ཚེ༔ རྣལ་འབྱོར་པས་མཉམ་པར་བཞག་པའི་དུས་སུ་དྲན་བསམ་གྱི་རྣམ་པར་རྟོག་པ་རྒྱུན་འགགས་
ནས་གནས་པ་དེ་ཆོས་སྐུའོ༔ དེ་ལ་འཛིན་པའི་རྣམ་པར་རྟོག་པ་མ་ཞུགས་པར་གསལ་ལ་འཛིན་མེད་དུ་གནས་
པ་དེ་ལོངས་སྐུའོ༔ དེ་ནས་མཉམ་བཞག་ལས་ལངས་ནས་རྗེས་ཐོབ་ལ་རོལ་པ་སྣ་ཚོགས་པར་འཁྱེར་བས་ཏེ༔
དེའི་ངང་ལ་གནས་པ་ནི་སྤྲུལ་སྐུའོ༔ ལྟ་ལྟ་བ་གྲོང་ཁྱེར་རྒྱུན་གཅོད། སྒོམ་སྤྱོད་པའི་དུས་སུ་སྐུ་གསུམ་ལམ་དུ་
འཁྱེར་བ་ནི༔ ལྟ་བ་ཆོས་ཐམས་ཅད་སྐྱེ་མེད་སྤྲོས་བྲལ་དུ་རྟོགས་པས་ཆོས་སྐུའོ༔ སྒོམ་པ་ཉིན་མཚན་ཁ་སྦྱར་
བའོ།།སྒོམ་པས་ཉོན་མོངས་དང་རྟོགས་པ་ཐམས་ཅད་རང་སར་རང་གྲོལ་ཏེ༔ ཉམས་དང་དྲོད་དང་རྟགས་
ཤུགས་འབྱུང་འགག་མེད་དུ་ཤར་བས་ནི་ལོངས་སྐུའོ༔ སྤྱོད་པའི་དུས་སུ་འཇིག་རྟེན་པ་དང་ཆ་མཐུན། ཞེན་མེད་རོ་
སྙོམས་ཀྱི་སྤྱོད་པས་སྣང་བ་ལ་དབང་བསྒྱུར་བའོ།།སེམས་ཅན་གྱི་དོན་བྱེད་པ་དང་༔ བརྟུལ་ཞུགས་རླུང་འཛིན་གྱི་
སྤྱོད་པས་ཉམས་ལ་བོགས་བརྟུལ་ཞུགས་ལམ་དུ་སློང་བས། འདོན་པ་དང་༔ བྱིང་རྒོད་ཤན་ཉམས་ལ་བོགས་འདོན།
འབྱེད་ཀྱི་སྤྱོད་པས་བར་ཆོད་ཀྱི་བགེགས་ལ་སོགས་པ་སེལ་བ་ནི། སྤྲུལ་སྐུའི་ལམ་དུ་འཁྱེར་བའོ༔ ལྷ་བསྐྱེད་
རྫོགས་བསྒོམ་པའི་དུས་སུ་ལམ་དུ་འཁྱེར་བ་ནི༔ དང་པོ་དེ་བཞིན་ཉིད་ཀྱི་ཏིང་ངེ་འཛིན་གྱིས་ཆོས་ཐམས་ཅད་
སྟོང་པར་བསྒོམ་པའམ༔ ལས་བྱུང་ལ། ཐ་མ་ཡང་རྫོགས་པའི་རིམ་པས་ལྷ་དང་གཞལ་ཆོས་ཐམས་ཅད་སྟོང་པ་ལ་
ཐིམ། ཡས་ཁང་སྟོང་པར་བསྒོམ་པ་ནི་ཆོས་ཀྱི་སྐུའོ༔ འབྱུང་བ་རིམ་བརྩེགས་བསྒོམ་པ་དང་། དང་གཞལ་ཡས་ཁང་
བསྒོམ་པ་དང་༔ གདན་ཁྲི་དང་ཆོ་ག་བསྒོམ་པ་ལས། གསུམ་གྱི་ལྷར་བསྐྱེད་དེ༔ ཞི་བ་ཁྲོ་བོ་གང་མོས་སུ་བསྒོམ་
ཞིང་སྐུ་མདོག་དང་ཕྱག་མཚན་རྒྱན་ཐམས་ཅད་རྫོགས་པར་བསྒོམས་ནས་སྐུ་གསུང་ཐུགས་བྱིན་གྱིས་བརླབ་པ་
དང་༔ ཡེ་ཤེས་ལྔས་དབང་བསྐུར་བ་དང་༔ ཡེ་ཤེས་སེམས་དཔའ་སྤྱན་དྲངས་ཏེ༔ འོད་ཟེར་གྱི་སྤྲོ་བསྡུ་འགོད་པ་
རྣམས་ནི་ལོངས་སྤྱོད་རྫོགས་པའི་སྐུའོ༔ དེ་ནས་བསྙེན་སྙིང་པོའི་སྔགས། པ་དང་ཉེ་བའི་བསྙེན་པ་དང་༔ སྒྲུབ་
པ་དང་སྒྲུབ་པ་ཆེན་པོ་དང་༔ ཕྲིན་ལས་རྣམ་པ་བཞིས་གང་ལ་གང་འདུད། བདག་གཞན་གྱི་དོན་ཡོངས་སུ་
རྫོགས་པར་བྱེད་པ་ནི༔ སྤྲུལ་པའི་སྐུས་ལམ་དུ་འཁྱེར་བའོ༔ སྐུ་གསུམ་རྣལ་འབྱོར་ལམ་པ་རྣམས་ལ་ཇི་ལྟར་
སྣང་བ་ནི༔ དེ་ལྟར་ལམ་དུ་འཁྱེར་བས་ཕྱིའི་ཡུལ་འཛིན་མེད་དུ་ཤེས་སོ༔ རྟོག་མེད་དུ་ཤར་བ་ནི་སྤྲུལ་སྐུའི་སྣང་
བ་ཤར་བའོ༔ སྣང་ལུགས་གང་ལ་བདེ་བ་ཆེན་པོ་རང་ལུགས་སུ་ཤར་བ་ནི་ལོངས་སྐུའི་སྣང་བ་ཤར་བའོ༔ སྣང་
བ་སེམས་དང་ཆོས་སྐུར་འདྲེས་ནས་རྣམ་པར་རྟོག་པ་རྒྱུན་ཆད་ནས་ནི་ཆོས་སྐུའི་སྣང་བ་ཤར་བའོ༔ མཐར་ཐུག་

འབྲས་བུའི་དུས་སུ་སྐུ་གསུམ་པོ་ཇི་ལྟར་འགྱུར་བ་བསྟན་པ་ནི༔ སྣང་བ་ཐམས་ཅད་རང་སར་དག་སྟེ༔ ཆོས་
ཉིད་ཟད་པའི་སྣང་བ་འཆར་བའི་ཚེ༔ ཆོས་སྐུ་མཁྱེན་པའི་ཡེ་ཤེས་འཆར། ཙམ་ཡང་ཐ་སྙད་དུ་གྲུབ་པ་གཞི་མ་
འགགས། མེད་དེ༔ གནས་ལུགས་མ་བཅོས་པའི་ངང་ཆེན་པོ་ཞེས་བྱའོ༔ ཉམས་སུ་མྱོང་བའི་མཐར་ཐུག་རང་
རིག་ཡེ་ཤེས་ཚད་ལ་ཕེབས་ནས༔ ཉམས་གོང་ནས་གོང་དུ་འཕེལ་བ་མེད་པས་ལོངས་སྐུ་ཞེས་བྱ་ཐ་སྙད་དུ་གྲུབ་
ཡོན་ཏན་གྱི་འབྱུང་ལུང་མ་འགགས། པ་མེད་དེ༔ རང་སྣང་རང་གསལ་འཛིན་མེད་ཅེས་བྱའོ༔ ལུས་ངག་གི་བྱས་ཆོས་
བྱ་མི་དགོས་པར་དུས་རྒྱུན་དུ་རིག་པ་མངོན་སུམ་གྱི་དོན་ལ་གནས་པས༔ ད་མན་ངག་དང་ཆོས་ཉིད་ཀྱི་ཞེན་པ་
ལས་འདས་པས་སྤྲུལ་སྐུ་ཞེས་ངོ་བོ་ལ་གྲུབ་སྐུ་གསུམ་ལམ་དུ་མཛད་ཚུལ་དང་སྐུ་ཡིན་ཚུལ་དང་དོན་བྱེད་པའོ།།པ་སེམས་
ཅན་གྱི་དོན་མ་འགགས། མེད་དེ༔ ཅིར་ཡང་མི་མཛད་པའི་ཐུགས་རྗེ་ཆེན་པོ་ཞེས་བྱའོ༔ འབྲས་བུ་མཐར་ཕྱིན་པའི་
དུས་སུ་འགྲོ་བའི་དོན་མཛད་པའི་ཚུལ་བསྟན་པ་ནི༔ དེ་ཡང་སྐུ་ཞེས་བྱ་བ་མཛད་ཚུལ་གསུམ་ལམ་དུ་འཁྱེར་ཚུལ། ནི༔
ལུས་ལ་ཞེ་ས་བཅུག་པས་ཏེ༔ སྐུ་གང་ན་ཡོད་པ་ཕན་ཆེད་ལུས་ཡིན་ཏེ༔ ལམ་ནི་ལུས་ལ་བརྟེན་ནས་སྦྱོང་དགོས་
ཏེ༔ འབྲས་བུ་ནི་ལུས་སུ་གྲུབ་པ་མེད་དོ༔ དེ་ལྟར་ཡིན་ཀྱང་གལ་ཏེ་ལམ་མི་འདོད་པར་འབྲས་བུ་ཅིག་ཆར་དུ་
འདོད་པ་ཡང་ཡོད་འཁྲུལ་པའི་སེམས་ཅན་རྣམས་ལ། དེ༔ འདི་ནི་བསོད་ནམས་ཅི་ཡང་བྱ་མི་དགོས་པར་གྲོལ་ཟིན་ཟེར་བ་
ཡོད། མ་བྱས་པར་འབྲས་བུ་འདོད་པའམ༔ ལམ་རྣམ་པར་དག་པའི་ལམ་ཆེན་པོ། ལ་མ་བརྟེན་པར་འདོད་པ་དང་
འདྲ་སྟེ་མི་སྲིད་དོ༔ དེ་ལྟར་མ་ཡིན་པར་གསང་སྔགས་པ་ནི་རྟོགས་དགོས་སྒྱུ་འཕྲུལ་ལས། འདི་ནི་གསང་ཆེན་
ལམ་དུ་འབྲས་བུ་ཡིན༔ ཅེས་སོ།།འབྲས་བུ་ལམ་དུ་ངེས་པར་བྱེད་ཅེས་པ་ནི༔ སྐུ་གསུམ་ལམ་དུ་བྱེད་པ་ལ་དགོངས་
པ་གོང་དུ་བསྟན་པས། ཡིན་ནོ༔ གལ་ཏེ་སྐུ་གསུམ་མ་ཡིན་པའི་ལམ་དུ་བྱ་རྒྱུ་ཞིག་བྱུང་ན་འགལ་ཏེ༔ ལམ་སྐུ་
གསུམ་གྱི། དངོས་བཞག་ནས་དངོས་མ་ཡིན་པ་འཚོལ་བའི་གོལ་སར་འགྱུར་རོ༔ དེའི་ཕྱིར་ན་གསང་སྔགས་ཀྱི་
རྒྱུད་དང་མན་ངག་ཐམས་ཅད་ནས་སྐུ་གསུམ་དང་ཡེ་ཤེས་ལྔ་འབྲས་བུ་ཡིན་པར་གསུངས་ན༔ འདིར་རྫོགས་ཆེན་
འདིའི་གཞུང་གི ལམ་དུ་བྱེད་པ་སྟེ༔ ལམ་དུ་བྱེད་ལུགས་ནི་གོང་དུ་བསྟན་ནོ༔ དེ་ཡང་སྐུའི་ཡིན་ཚུལ། ལུས་ཡོད་
ཀྱང་སྐུར་མི་འགྲོ་བ་ནི༔ རང་གི་མི་དང་བྱོལ་སོང་། ཤ་ཁྲག་འབྱུང་བ་ལྔ་སྨིན་པ་སོ་སོའི་ལུས་དང་༔ རིག་བྱེད་ལྷ།
འོད་ཀྱི་ལུས་དང་༔ བར་དོ། དྲན་གཅོད་ཡིད་ཀྱི་ལུས་དང་༔ ཡི་དྭགས། འདུ་ཤེས་མཉམ་བྱེད་ཀྱི་ལུས་དང་༔ དམྱལ་བ།
འཁྲུལ་འཁོར་བསགས་པའི་ལུས་ཞེས་བྱའོ༔ སྐུ་ནི་རིགས་དྲུག་ཐ་དད་ཀྱི་ལུས་ལ་སོགས་ལས་སྐུ་ཞེས་བྱ་སྟེ༔
སྤྲུལ་སྐུ་ནི་ངེས་པ་མེད་པའི་སྐུ་སྟེ༔ འགྲོ་བ་རིགས་དྲུག་དང་མཐུན་པའི་ཕྱིར་ན༔ རྣམ་རྟོག་བག་ཆགས་ཀྱི་ལུས་

ཡོད༔ ལོངས་སྐུ་ལ་ཡེ་ཤེས་སྒྱུ་མའི་ལུས་སྣང་ངོ་ལ་གྲུབ་པར་ཡོད༔ ཆོས་སྐུ་སེམས་ཅན་གྱི་དོན་བྱེད་ཚུལ།
ལས་གཟུགས་སྐུ་གཉིས་སྤྲུལ་ནས་དོན་བྱེད་པའི་ཕྱིར་རིན་པོ་ཆེ་གསང་བའི་ལུས་ཡོད༔ དེ་ལྟར་སྐུ་གསུམ་པོ་དེ་
ལམ་གྱི་སྣང་བ་ཡིན་པས༔ ཡེ་ཤེས། མཐར་ཐུག་འབྲས་བུའི་དུས་ན་སྐུ་གསུམ་མི་སྲིད་དོ༔ འོ་ན་དེ་ལྟར་སྐུ་གསུམ་
མེད་ན་ཡེ་ཤེས་རྒྱུན་ཆད་པ་ལྟ་བུ་ཞིག་ཡིན་ནམ་ཞེ་ན༔ ཡེ་ཤེས་རྒྱུན་ཆད་པ་ཡང་མ་ཡིན་ཏེ༔ མཛད་པ་ཡུལ་
ཅན་དུ་གྲུབ་པ་མེད་ཀྱང་༔ རང་ཤུགས་འགགས་མེད་ཀྱི་ཐུགས་རྗེ་ནི་ཉི་མའི་འོད་འབྱུང་བ་ལྟར་སེམས་ཅན་
རྣམས་ཐུགས་རྗེས། ལ་རྣམ་པ་ཐམས་ཅད་མཁྱེན་པའི་སྤྱན་འགགས་མེད་དུ་ཤར་བས༔ གཟིགས། སེམས་ཅན་
ཐམས་ཅད་ཀྱི་དོན་བྱེད་པས་མ་འགགས་པར་འབྱུང་བས་ཏེ༔ དཔེར་ན་ནམ་ཟླ་དྲོས་པས་ཤུགས་འབྱུང་དྲོད་
ཐམས་ཅད། ཕེབས་ཏེ༔ ཆབ་རོམ་ལ་སོགས་པ་རང་བཞིན་ལྟེམ་གྱི་ཞུ་བ་ལྟར་འཁྱགས་པ་ཐམས་ཅད་རྩི་ཤིང་ལོ་འདབ་
སྨིན་པ་ལྟར། སེམས་ཅན་རྣམས་ལ་བདེ་བར་གཤེགས་པའི་རང་བཞིན་གྱི་བྱིན་རླབས་ཆེན་མཁྱེན་པའི་ཡེ་ཤེས་ཀྱི་
འཆར་གཞི་མ་འགགས་པས། པོ་རང་ཤར་ཏེ༔ དེས་ན་འགྲོ་བ་ཀུན་གྱི་བདེ་སྐྱིད་ཐམས་ཅད་ནི་དེ་བཞིན་གཤེགས་
པའི་ཐུགས་རྗེ་ཡིན་པར་ཤེས་པར་བྱའོ༔ སྐུ་གསུམ་བསྡུས་པའི་སྒྲོན་མ་ཞེས་བྱ་བ༔ རྒྱ་གར་གྱི་སློབ་དཔོན་བྱེ་མ་
ལ་མི་ཏྲས་མཛད་པ་རྫོགས་སོ༔ སྐལ་ལྡན་སྙིང་གི་བུ་དང་ཕྲད་པར་ཤོག༔ རྒྱ་རྒྱ་རྒྱ༔ བཀའ་འཆལ་གྱི་དོགས།
གཏེར་ནས་གཏེར་དུ་དམ་པར་བཙས་སོ༔ དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ༔ སེམས་ཉིད་བསྡུས་
པའི་སྒྲོན་མ་ཞེས་བྱ་བ་འདི་ལ་དོན་བཅུས་བསྟན་ཏེ༔ བྱང་ཆུབ་ཀུན་གཞི། སེམས་གྱི་རང་བཞིན་བསྟན་པ་དང་༔
བྱང་ཆུབ་འདུ་ཤེས་མི་འཇུག་པ། སེམས་ཀྱི་ཡུལ་བསྟན་པ་དང་༔ བྱང་ཆུབ་སེམས་ཀྱི་རྣམ་ཤེས་མ་བཅོས་པ།
ཚོགས་བརྒྱད་བསྟན་པ་དང་༔ བྱང་ཆུབ་སེམས་ཀྱི་བཞག་ཐབས་བསྟན་པ་དང་༔ བྱང་ཆུབ་སེམས་ཀྱི་དེ་ཁོ་ན་
ཉིད་བསྟན་པ་དང་༔ བྱང་ཆུབ་སེམས་ཀྱི་རྩལ་མངོན་ཤེས་ལྔ། བསྟན་པ་དང་༔ བྱང་ཆུབ་སེམས་ཀྱི་ཡོན་ཏན་
བསྟན་པ་དང་༔ བྱང་ཆུབ་སེམས་ཀྱི་སྐྱོན་གཟུང་འཛིན་གཉིས། བསྟན་པ་དང་༔ བྱང་ཆུབ་སེམས་ཀྱི་གོལ་ས་
རྟག་ཆད་གཉིས། བསྟན་པ་དང་༔ བྱང་ཆུབ་སེམས་ཀྱི་འབྲས་བུ་སྐུ་ལྔ། བསྟན་པའོ༔ དེ་ལ་བྱང་ཆུབ་སེམས་ཀྱི་
རང་བཞིན་བསྟན་པ་ནི༔ ཀུན་གཞིའི་རྣམ་པར་ཤེས་པ་དེ་ལ་ཀུན་གཞི་ཞེས་བྱའོ༔ ཆོས་ཀུན་གྱི་གཞིར་གྱུར་
པས་ན་ཀུན་གཞི་ཞེས་བྱའོ༔ སེམས་ཅན་ཀུན་ལ་ཆོས་སྐུས་ཁྱབ་པར་གནས་པ་ལ་ཀུན་གཞིར་མིང་བཏགས༔
ཡེ་ཤེས་འདྲེས་པ་ལ། རྣམ་རྟོག་མཚན་མ་ལ་ཆོས་སྐུ་དང་མ་འདྲེས་པ་ལ། ཡང་ཀུན་གཞིར་མིང་བཏགས༔ ཆོས་སྐུ་
དང་རྣམ་རྟོག་ལུང་དུ་མ་བསྟན་པ། བག་ཆགས་འདྲེས་པ་ལ་ཀུན་གཞི་ཞེས་བྱའོ༔ དེ་ཡང་ཀུན་གཞི་ཀུན་གྱི་

གཞི་ཡིན་ཏེ༔ རྣམ་པར་བྱང་བའི་གཞི་མ་ཡིན༔ ཅེས་གསུངས་སོ༔ ཀུན་གཞིའི་རྣམ་པར་ཤེས་པ་དང་ཐ་དད་པས་
སོ།།ཡོད་པའི་ས་ན་ཆོས་ཡོད་དེ༔ ཆོས་སྐུ་དྲི་མ་མེད་པའི་ས་ན་ཀུན་གཞིའི་རྣམ་པར་ཤེས་པ་སངས་རྒྱས་དང་སེམས་
ཅན་གྱིས། མིང་ཡང་མེད་དོ༔ རྣམ་དག་དེས་ནི་དེ་བཞིན་གཤེགས་པ་ལ་ཀུན་མ་རིག་པ་སངས་པས། གཞིའི་རྣམ་
ཤེས་གཞི་ལ་སངས་ཏེ་མིང་ཡང་ཀུན་གཞིའི་བྱ་བ། མི་སྲིད་དོ༔ དེ་བས་ན་ཀུན་གཞི་ནི་བག་ཆགས་དང་བཅས་
པའོ༔ ཆོས་སྐུ་ནི་ཀུན་གཞིའི། བག་ཆགས་དང་བྲལ་རྣམ་དག་དང་། བའོ༔ སེམས་ཀྱི་རང་བཞིན་ནི་བག་ཆགས་
དང་མ་བྲལ་བ་ལ་སེམས་ཞེས་བྱའོ༔ དེ་ཉིད་ཆོས་སྐུ་སྟོང་པར་རིག་པ་ལ་རིག་པ་ཞེས་བྱའོ༔ དེ་ཡང་སྟོང་གསལ་
ཆེན་པོར་ངེས་ཤེས་སྐྱེས་ཏེ༔ དེའི་ངང་ལ་གནས་པ་ནི་ཡེ་ཤེས་ཞེས་བྱའོ༔ བྱིང་རྒོད་ལ་སོགས་པའི་སྐྱོན་དང་
བྲལ་ནས་རྟོག་མེད་ལ་གནས་པ་ནི་ཆོས་སྐུ་རིག་པ་རྗེན་པ། ཞེས་བྱའོ༔ བྱང་ཆུབ་ལམ་པ། སེམས་ཀྱི་ཡུལ་བསྟན་
པ་ནི༔ ནམ་མཁའ་སྟོང་པ་འདི་ཉིད་ཡིན་ཏེ༔ ནམ་མཁའི་གཞི་བདག་མེད་པ་དང་༔ ནམ་མཁའ་ནི་མཐའ་དང་
དབུས་མེད་པ་དང་༔ ནམ་མཁའ་རྒྱ་ཡངས་པ། ཆེ་བ་དང་༔ ནམ་མཁའ་ལ་ཕྱོགས་དང་ཁ་དོག་དང་དབྱིབས་སུ་
མ་གྲུབ་པ་དང་༔ ནམ་མཁའ་ནི་སངས་རྒྱས་དང་སེམས་ཅན་འཁོར་འདས་སུ་མ་གྲུབ་པ་དང་༔ ནམ་མཁའི་ཆོ་
འཕྲུལ་ཅིར་ཡང་སྣང་བ་བཞིན་ནོ༔ བྱང་ཆུབ་སེམས་ནམ་མཁའ་ལ་གཏད་ཅིང་བསྒོམས་པས་བདག་ཏུ་
ནམ་མཁའ་དང་ཤེས་པ་འདྲེས་པ་ལ་བྱང་ཆུབ་སེམས་དཔའ་དེ་རྟོག་མེད་དུ། འཛིན་པ་མི་འདུག༔ སེམས་ལ་སེམས་ཀྱིས་
བལྟས་པའི་ཚེ༔ མཐའ་དབུས་སུ་མ་གྲུབ༔ རྒྱ་ཆེ་བར་འདུག༔ ཡངས་པར་འདུག༔ ཕྱོགས་རིས་དང་བྲལ་བར་
འདུག༔ ཁ་དོག་དང་དབྱིབས་སུ་མ་གྲུབ་པར་འདུག༔ འཁོར་འདས་གཉིས་སུ་མ་གྲུབ་པར་སེམས་དེ་རང་
གསལ་རྟོག་པ་མེད་པའོ༔ དེ་ལྟ་བུའི་སེམས་ཉིད་ལས་འཁོར་འདས་ཀྱི་ཆོ་འཕྲུལ་ཅིར་ཡང་འབྱུང་བས་ཡོན་ཏན་
ནོ༔ བྱང་ཆུབ་སེམས་ཀྱི་རྣམ་གྲངས་ནི༔ དེ་ལྟ་བུའི་རང་བྱུང་གི་ཡེ་ཤེས་མ་རྟོགས་པས་རྣམ་པར་ཤེས་པའི་
ཚོགས་མིག་གི་རྣམ་པར་ཤེས་པ་དང༌། རྣ་བའི་དང༌། སྣའི་དང༌། ལྕེའི༌དང༌། ལུས༌ཀྱི༌དང༌། ཡིད༌ཀྱི༌དང༌། ཀུན༌གཞི༌དང༌།
ཉོན་མོངས་པའི་ཡིད་ཀྱི་རྣམ་ཤེས་རྣམས་སོ།།བརྒྱད་བྱུང་བའོ༔ བྱང་ཆུབ་སེམས་ཀྱི་བཞག་ཐབས་བསྟན་པ་ནི༔ དང་པོ་
ལུས་ངག་དལ་བར་བརྟེན་ཏེ༔ སེམས་མ་བཅོས་པའི་ངང་དུ་ཅི་ལ་ཡང་འདུ་ཤེས་མ་ཞུགས་ཙམ་དུ་བསྒོམ་དུ་
མེད་པར་བཞག་གོ༔ དེ་ཡང་ལུང་ལས༔ བརྗོད་པའི་ཐ་སྙད་ལས་འདས་བསྒོམ་དུ་མེད༔ བསྒོམས་པ་ཉིད་ནི་
སྒོམ་པའི་རྟོགས་པས་ཏེ༔ མ་བསམས་མི་སྒོམ་རང་རིག་ཉིད་ཀྱི་སྐུ༔ དེ་བཞིན་ཉིད་དུ་དེ་བཞིན་གྱིན་འདར་
བཞག༔ བཞག་ཏུའང་བཞག་པ་མེད་པས་ན༔ བཞག་པ་མེད་པའི་བཞག་སར་བཞག་ལ་བཞག༔ བཞག་པའི་

དངོས་པོ་རྡོ་རྗེ་སེམས་དཔའི་ཐུགས༔ འདི་ཞེས་བྱ་བ་སངས་རྒྱས་ཉིད་ཀྱིས་མེད༔ ཅེས་གསུངས་པས༔ ཅིར་
ཡང་མི་དམིགས་ཅིར་ཡང་མི་རྟོག་པའི་ངང་ལ་ཁོང་སློད་ལ་གྱིན་འདར་ཙམ་དུ་མ་ཡེངས་པར་བཞག་གོ༔ བྱང་
ཆུབ་སེམས་ཀྱི་དེ་ཁོ་ན་ཉིད་ནི༔ མ་བཅོས་དེ་བཞིན་ཉིད་རྣམས་ལ། མ་བསླད་པ་མི་འགྱུར་པ་ཉིད་ཡིན་ནོ༔ དེ་
ཡང་ལུང་ལས༔ མ་བཅོས་མ་བསླབ་རྣམ་དག་ཆོས་ཀྱི་དབྱིངས༔ རྒྱལ་བ་རྒྱ་མཚོའི་ཐུགས་དང་ཡེ་ནས་མཉམ༔
རྒྱུ་ཉིད་འབྲས་བུ་ཡིན་ཕྱིར་བསྒྲུབ་ཏུ་མེད༔ འབྲས་བུ་གདོད་ནས་དག་པ་སངས་རྒྱས་ཡིན༔ ཞེས་དང་༔ སེམས་མ་
བཅོས་པ་དེ་ཆོས་ཀྱི་སྐུ་ཡིན་ནོ༔ ཞེས་གསུངས་སོ༔ བྱང་ཆུབ་སེམས་ཀྱི་རྩལ་བསྟན་པ་ནི༔ མངོན་པར་ཤེས་པ་
དྲུག་ཡིན་ཏེ༔ ལྷའི་མིག་གི་མངོན་པར་ཤེས་པ་དང་༔ ལྷའི་རྣ་བའི་མངོན་པར་ཤེས་པ་དང་༔ ཕ་རོལ་གྱི་
དུག་རྩིར་བསྒྱུར་བ་དང་སྐམ་ལས་གཤེར་གསེར་ལས་བྱེ་མ་བྱེ་མ་ལས་གསེར་མེའི་ཕུང་པོ་ཞི་བ་ལ་སོགས་པའོ།།སེམས་ཤེས་པའི་
མངོན་པར་ཤེས་པ་དང་༔ འཆི་འཕོ་དང་སྐྱེ་བ་ཤེས་པའི་མངོན་པར་ཤེས་པ་དང་༔ ལྐོག་འབུག་ཤེས་པའི་མངོན་
་ཤེས་པ་དང་༔ དབང་ཞིང་ཁམས་བརྒྱད་སྤྲུལ་ཞི་ཁྲོ་གང་ལ་གང་འདུལ་དུ་འཁོར་འདས་ཐམས་ཅད་སྔགས་ཀྱི་སྒྲ་ལྟ་
བུར་ལྟ་བུའི་ཆོས་སྟོན་པའི་ཡི་གེ པོ་རྣམ་དག་གི་གནས་ཡིན་ནོ༔ ཡང་ན་རྫུ་འཕྲུལ་དང་རྗེས་སུ་སྟོན་པའི་ཆོ་འཕྲུལ་
དང་༔ ཆོས་སྟོན་ཡི་གེ་སྣ་ཚོགས་སུ་མ་འདྲེས་པ་ལ་ཡོངས་སུ་རྫོགས་པ་གང་ལ་གང་འདུལ་དུ་ཆོས་བསྟན་ནོ།།པའི་ཆོ་འཕྲུལ་
དང་༔ ཡོངས་སུ་བསྟན་པའི་ཆོ་འཕྲུལ་འབྱུང་བ་ནི༔ སེམས་ཀྱི་རྩལ་ཡིན་ནོ༔ བྱང་ཆུབ་སེམས་ཀྱི་ཡོན་ཏན་ནི༔
ཡེ་ཤེས་ལྔ་དང་སྐུ་ལྔར་འབྱུང་སྟེ༔ དེ་ཡང་ཕུང་པོ་ལྔ་དང་༔ ཉོན་མོངས་པ་ལྔ་དང་༔ འབྱུང་བ་ལྔ་དང་༔ ཡུལ་ལྔ་
དང་༔ ཁ་དོག་ལྔ་ལ་སོགས་པ་བྱང་ཆུབ་ཀྱི་སེམས་རྟོགས་པས༔ ཆོས་ཀྱི་དབྱིངས་ཐམས་ཅད་སྐྱེ་མེད་དུ་ཤེས། ཀྱི་
ཡེ་ཤེས་དང་༔ ཐམས་ཅད་ཤེས་པ་ལས། མེ་ལོང་ལྟ་བུའི་ཡེ་ཤེས་དང་༔ མཉམ་ཐམས་ཅད་གཉིས་མེད་དུ་ཤེས་པ།
པ་ཉིད་ཀྱི་ཡེ་ཤེས་དང་༔ སོ་སོར་རྟོག་པའི་ཆོས་ཉིད་དུ་ཤེས་པ། ཡེ་ཤེས་དང་༔ བྱ་བ་གྲུབ་པའི་དེ་ཉིད་རྩོལ་སྒྲུབ་
དང་བྲལ་བར་ཤེས་པ། ཡེ་ཤེས་དང་༔ རྒྱལ་བ་རིགས་ལྔ་ཉོན་མོངས་པ་ལྔ་དང་༔ ཡེ་ཤེས་ལྔ། སྐུ་ལྔར་འཆར་ཆོས་སྐུ།
ལོངས་སྐུ། སྤྲུལ་སྐུ་ཡེ་ཤེས་ལྔའི། བ་ནི་སེམས་ཀྱི་ཡོན་ཏན་ནོ༔ བྱང་ཆུབ་སེམས་ཀྱི་མ་རྟོགས་པའི་སྐྱོན་ནི༔ གཟུང་
འཛིན་གཉིས་ཡིན་ཏེ༔ ནང་འཛིན་ང་དང་ངར་འཛིན། པའི་སེམས་ཀྱིས་གང་ཟག་ལ་བདག་ཏུ་བཟུང་བ་ནི༔
ཉོན་མོངས་པའི་སྒྲིབ་པ་འབྱུང་སྟེ་འཛིན་རྟོག་གོ༔ ཕྱི་གཟུང་བར་བྱ་བའི་ཡུལ་ལ་བདག་ཏུ་བཟུང་བ་ནི༔ ཤེས་
བྱའི་སྒྲིབ་པ་འབྱུང་སྟེ་གཟུང་རྟོག་གོ༔ གཟུང་འཛིན་གཉིས་ཀྱིས་སྲིད་གསུམ་དུ་འཁྱམས་ཤིང་རིགས་དྲུག་ཏུ་
འཁོར་རོ༔ བྱང་ཆུབ་སེམས་ཀྱི་གོལ་ས་ནི༔ རྟག་ཆད་གཉིས་ཡིན་ཏེ༔ དེ་ཡང་རྣམ་པར་རྟོག་པ་རང་རྒྱུད་དུ་

མཐོང་ཞིང་རྟོག་པ་རང་སར་འཇིག་ན་རྟག་པར་འཛིན་པས། སོ་སོའི་སྐྱེ་བོར་ལྟུང་༔ ཉན་ཐོས། ཉོན་མོངས་པ་སྤོང་
བ་དང་༔ རང་རྒྱལ། འགོག་པ་དང་༔ བྱང་ཆུབ་སེམས། སྤྱོད་པ་དང་༔ གསང་སྔགས་པ། བསྒྱུར་ན་ཐེག་པ་དམན་པར་
ལྟུང་༔ ཉོན་མོངས་པ་མཚན་མའི་དངོས་པོ་དང་༔ སེམས་ཉིད་སྒྱུ་མ་ཙམ་དུ་གསལ་བ་དང་༔ སྟོང་པ་དེ་ལ་ཞེན་པ།
དང་བདེ་བ་ཙམ་དུ་ཡོད་པར་འདོད་ན་རྟག་པར་ལྟུང་༔ དེ་དག་ཐམས་ཅད་ཅི་ཡང་མེད་པར་འདོད་ན་ཆད་པར་
ལྟུང་ངོ་༔ བྱང་ཆུབ་སེམས་ཀྱི་འབྲས་བུ་ནི༔ དེ་དག་ཐམས་ཅད་སྤང་བླང་མེད་ཡོད་མེད་རྟག་ཆད་ལས་འདས་པས།
ཅིང་མཉམ་པ་ཉིད་དུ་ཤེས་པ་ལས་དུས་ཐམས་ཅད་དུ༔ བྱང་ཆུབ་ཀྱི་སེམས་དེ་ཁོ་ན་ཉིད་ཀྱི་དོན་ལ་མ་ཡེངས་
པར་ཉམས་སུ་བླངས་པས་སྐུ་གསུམ་གྱི་འབྲས་བུ་ཐོབ་པའོ༔ སེམས་ཉིད་བསྡུས་པའི་སྒྲོན་མ་ཞེས་བྱ་བ༔ སློབ་
དཔོན་བྱེ་མ་ལས་མཛད་པ་རྫོགས་སོ༔ ལས་ཅན་ཅིག་དང་ཕྲད་པར་ཤོག༔ རྒྱ་རྒྱ་རྒྱ༔ དཔལ་རྡོ་རྗེ་འཆང་ལ་
ཕྱག་འཚལ་ལོ༔ སྟོང་ཉིད་བསྡུས་པའི་སྒྲོན་མ་འདི་ལ་དོན་བརྒྱད་ཀྱིས་བསྟན་ཏེ༔ སྟོང་པ་ཉིད་ཀྱི་ངོ་བོ་དང་༔
ངེས་ཚིག་དང་༔ དབྱེ་བ་བསྟན་པ་དང་༔ སྟོང་ལུགས་བསྟན་པ་དང་༔ དགོས་པ་བསྟན་པ་དང་༔ ལྡོག་བྱ་བསྟན་
པ་དང་༔ སྟོང་པ་ཉིད་ཀྱི་མཚམས་བསྟན་པ་དང་༔ ཐེ་ཚོམ་གྱི་སྐྱོན་སྤངས་པ་དང་བརྒྱད་ཀྱིས་བསྟན་ནོ༔ དེ་ལ་
དང་པོ་སྟོང་པ་ཉིད་ཀྱི་ངོ་བོ་བསྟན་པ་ནི༔ ཡོད་མེད་རྟག་ཆད་གཉིས་སྟོང་པ་ཉིད་ཀྱི་ངོ་བོར། ལ་སོགས་པའི་
མཐར་མ་ལྷུང་ཞིང་ཕྱོགས་ཪིས་དང་༔ སྔ་ཕྱི་དང་བར་དུས་གསུམ། མཚམས་དང་༔ སྐྱེ་འགག་དང་༔ འཁོར་
འདས་དང་༔ འཕེལ་འགྲིབ་དང་གང་ཡང་མེད་པའོ༔ སྟོང་པ་ཉིད་ཀྱི་ངེས་ཚིག་ནི༔ སྟོང་ནི་ཕན་གནོན་གང་ཡང་
མ་གྲུབ་ལ༔ སྟོང་པ་ཉིད་པ་ནི་མི་འགྱུར་བར། ཡིན་ལ༔ ཉིད་ནི་དེ་ལས་མ་བཅོས་པར་བཞག་ན་ཆོས་ཉིད་དེ་ཉིད་
ཡིན་པས་སོ༔ སྟོང་པ་ཉིད་ཀྱི་དབྱེ་བ་ནི༔ ལོག་གོལ་སར། པའི་སྟོང་པ་ཉིད་དང་༔ ཡང་དག་པའི་སྟོང་པ་ཉིད་དོ༔
ལོག་པའི་སྟོང་པ་ཉིད་ལ་བརྒྱད་ཡོད་དེ༔ ཀུན་བརྟགས་སྟོང་པ་དང་༔ ལམ་སྟོང་པ་དང་༔ ཉི་ཚེ་བའི་སྟོང་པ་དང་༔
བློས་བྱས་སྟོང་པ་དང་༔ རྒྱུན་ཆད་སྟོང་པ་དང་༔ རྒྱས་འདེབས་སྟོང་པ་དང་༔ གཉེན་པོ་སྟོང་པ་དང་༔ གཞི་ལ་
ལས་པའི་སྟོང་པའོ༔ དེ་ལ་ཀུན་བརྟགས་སྟོང་པ་ནི༔ ཟད་ནས་སྟོང་པ་དང་༔ མེད་ནས་སྟོང་པ་དང་༔ བརྟགས་
པའི་མིང་སྟོང་པ་རྣམས་ཡིན་ཏེ༔ འཇིག་རྟེན་པའི་རྣམ་གྲངས་སོ༔ ལམ་སྟོང་པ་ནི༔ ཡོད་པའི་དངོས་པོ་རྣམས་
ལ་མི་གནས་པའི་སྟོང་པ་ལམ་དུ་བྱེད་དེ༔ མི་དམིགས་པར་བསྔོ་བ་རྣམས་སོ༔ ཉི་ཚེ་བའི་སྟོང་པ་ནི༔ ནམ་
མཁའ་སྟོང་པ་རྒྱ་ཆད་པའོ༔ བློས་བྱས་སྟོང་པ་ནི༔ དངོས་པོར་སྣང་བ་ཐམས་ཅད་སེམས་ཀྱི་མེད་པར་བསྒོམས་
ནས་སྟོང་པ་ལ་ཞེན་པའོ༔ རྒྱུན་ཆད་སྟོང་པ་ནི༔ དང་པོ་ཡོད་ལ་ཐ་མ་མེད་པར་འགགས་པར་འདོད་པའོ༔ རྒྱས་

འདེབས༌སྟོང་པ་ནི༔ དགེ་བ་ཅི་བྱས་པ་ཐམས་ཅད་ལ་སྟོང་པས་རྒྱས་འདེབས་ཏེ༔ སྟོང་སྙམ་པའི་བློ་དང་མ་
བྲལ་བའོ༔ གཉེན་རང་བཞིན་དུ་རྣམ་དག་ཏུམ་ཤེས་པས། པོ་སྟོང་པ་ནི༔ རྣམ་རྟོག་རེ་སྐྱེས་པ་དང་༔ སྟོང་པ་རེ་
བསྟན་པའོ༔ གཞི་ཐོག་ཏུ་ལས་པའི་སྟོང་པ་ནི༔ སྟོང་པ་དང་རིག་པ་གཉིས་སུ་མ་འདྲེས་པར་སྟོང་པའི་ཁུངས་
དང་ཡོན་ཏན་བརྗོད་ཅིང་དགེ་བ་མི་སྤྱོད་སྡིག་པ་མི་སྤོང་བ་རྣམས་ནི༔ ཆོས་ཉིད་སྟོང་པ་ལས་ལོག་ཅིང་གོལ་
བའོ༔ ཡང་དག་པའི་སྟོང་པ་ལ་གཉིས་ཏེ༔ རིམ་གྱི་སྟོང་པ་ཉིད་དང་༔ ཐོད་རྒལ་གྱི་སྟོང་པ་ཉིད་དོ༔ རིམ་སྐྱེས་
པའི་སྟོང་པ་ཉིད་ནི༔ དང་པོ་ཕྱིའི་ཡུལ་སྟོང་པར་རྟོགས་པས་ཕྱི་སྟོང་པ་ཉིད་དང་༔ དེ་ནས་ནང་གི་སེམས་སྟོང་
པཪ་རྟོགས་པས་ནང་སྟོང་པ་ཉིད་དང་༔ དེ་ནས་ཕྱི་ནང་གཉིས་ཀ་སྟོང་པ་དང་༔ སྟོང་པ་ཉིད་ཀྱང་མ་གྲུབ་
པར་སྟོང་པ་ཉིད་དང་༔ ཆེན་པོ་སྟོང་པ་ཉིད་དང་༔ དོན་དམ་པ་སྟོང་པ་ཉིད་དང་༔ འདུས་བྱས་སྟོང་པ་ཉིད་དང་།
མཐའ་ལས་འདས་པ་སྟོང་པ་ཉིད་དང་༔ ཐོག་མ་དང་ཐ་མ་མེད་པ་སྟོང་པ་ཉིད་དང་༔ དོར་བ་མེད་པ་སྟོང་པ་
ཉིད་དང་༔ རང་བཞིན་སྟོང་པ་ཉིད་དང་༔ ཆོས་ཐམས་ཅད་སྟོང་པ་ཉིད་དང༌༔ རང་གི་མཚན་ཉིད་སྟོང་པ་ཉིད་
དང་༔ མི་དམིགས་པ་སྟོང་པ་ཉིད་དང་༔ དངོས་པོ་མེད་པ་སྟོང་པ་ཉིད་དང་༔ ངོ་བོ་ཉིད་སྟོང་པ་ཉིད་དང་༔
དངོས་པོ་མེད་པའི་ངོ་བོ་ཉིད་སྟོང་པ་ཉིད་དང་༔ སྟོང་པ་ཉིད་བཅོ་བརྒྱད་པོ་རིམ་གྱིས་སྟོང་པར་རྟོགས་པས་ཆོས་
ཉིད་ཀྱི་དོན་ཡང་དག་པ་སྐྱེ་བ་མེད་པའོ༔ ཐོད་རྒལ་གྱི་སྟོང་པ་ཉིད་ནི༔ ཆོས་ཉིད་སྟོང་པ་ཉིད་དང་༔ གནས་
ལུགས་སྟོང་པ་ཉིད་དོ༔ དེ་ལ་ཆོས་ཉིད་སྟོང་པ་ཉིད་ནི༔ རང་སོ་ཆོས་ཉིད་རང་བཞིན་མེད་པར་སྟོང་སྟེ༔ འདི་
ལྟར་སྣང་བ་ཐམས་ཅད་སྒྱུ་མའི་དཔེ་བརྒྱད་བཞིན་ཡེ་ནས་མ་གྲུབ་པ་ཡིན༔ སྣང་བདོ་བའི་དུས་ན་ཆོས་ཉིད་སྟོང་
པའི་གཞི་དེ་གར་ཡང་མ་གཡོས་ཏེ༔ ཆོས་ཉིད་སྟོང་པ་ལས་མ་འདས་པའོ༔ དེ་ཡང་༔ སྐྱེ་བ་མེད་ལས་ཐམས་
ཅད་སྐྱེས༔ སྐྱེས་ཙམ་ཉིད་ལས་སྐྱེ་བ་མེད༔ ཅེས་སོ༔ རང་ཐོག་གི་ཆོས་ཉིད་ལ་རྟེན་མེད་པར་སྟོང་སྟེ༔ གཞི་
ལམ་འབྲས་བུ་ཐམས་ཅད་སྟོང་པ་ཆེན་པོ་གཅིག་གི་ངོ་བོར་དུས་ཐམས་ཅད་དུ་བཞུགས་ཏེ༔ དེ་ཡང་ཡེ་སྟོང་ཐོག་
མ་མེད་པ་ནས་སྟོང༔ དངོས་སྟོང་ངོ་བོ་ཉིད་ཀྱིས་སྟོང་༔ ཞེས་པས་ཆོས་ཉིད་སྟོང་པ་ཉིད་གཞི་ནས་མ་བཅོས་མ་
བསླད་པར་གནས་པ་ལས༔ རྣལ་འབྱོར་པས་ཀྱང་མ་བཅོས་མ་བསླད་པར་རང་བཞིན་གྱིས་བཞག་པས་གྲོལ་
ལོ༔ གནས་ལུགས་སྟོང་པ་ཉིད་ནི༔ ཡེ་གདོད་མ་ནས་འཁོར་འདས་གཉིས་སུ་གྲུབ་མ་མྱོང་བ་མ་ཡིན་ཏེ༔ དེ་
བཞིན་ཉིད་ཅེས་བྱ༔ རྣམ་དག་ཆེན་པོ་ཞེས་བྱ༔ སྲིད་གསུམ་ཀ་དག་ཅེས་བྱ༔ ཁམས་གསུམ་ཡོངས་གྲོལ་
ཞེས་བྱ༔ དེ་ཉིད་རྟོགས་པའི་དོན་ལས་མི་འགྱུར་བའོ༔ དེ་ཡང་སྟོང་ལུགས་ཇི་ལྟར་སྟོང་ན༔ ཟབ་པའི་སྟོང་པ་

ཐོག་མ་ཡོད་ལ༔ ཐ་མ་མེད་པས་མུ་སྟེགས་ཆད་པར་ལྟ་བ་ལྟ་བུ་དེ་ཡང་མིནཿ༔ རྒྱུན་ཆད་སྟོང་པ་སྔ་མ་ཡོད་
ལ་ཕྱི་མ་མེད་པ་ཡང་མིན༔ ཉི་ཚེ་བའི་སྟོང་པ་སྔ་མ་ཡོད་ལ་ཕྱི་མ་མེད་པ་ཡང་མིན༔ བློ་སྟོང་པར་བཟུང་བ་
དང་༔ གློ་བུར་དུ་སྟོང་པར་བཟུང་བ་དང་༔ རིམ་གྱིས་སྟོང་པ་ལ་ལམ་བྱེད་པ་དང་དེ་རྣམས་མིན་ཏེ༔ འདི་ནི་རྒྱུ་སྟོང་
པས་ལས་དང་རྣམ་སྨིན་རང་རང་གིས་སྟོང་༔ རྐྱེན་སྟོང་པས་རྣམ་ཤེས་བློའི་ཆོ་འཕྲུལ་ཐམས་ཅད་རང་སར་དག༔
གཞི་སྟོང་པས་ཆོས་ཉིད་ངོ་བོ་ངོས་བཟུང་ལས་འདས༔ ལམ་སྟོང་པས་ལྟ་བ་དང་སྒོམ་པ་དང་སྤྱོད་པ་ལ་འབད་
རྩོལ་བྱ་མི་དགོས༔ འབྲས་བུ་སྟོང་པས་འཁོར་འདས་གཉིས་གང་དུ་ཡང་མ་གྲུབ་བོ༔ དེ་ཡང་ཐོག་མ་མེད་པ་
ནས་སྟོང་པས་འཁོར་འདས་ཀྱི་ཆོས་སྟོང་པ་ལས་མ་འདས་སོ༔ སྟོང་པ་ཉིད་ཀྱི་དགོངས་པ་བསྟན་པ་ལ་བཞི་སྟེ༔
དུས་ཐམས་ཅད་སྟོང་པར་རྟོགས་པས་བྱ་བྱེད་སྤྱོད་ལམ་གྱིས་མི་སྒྲིབ་པའི་དགོས་པ་ཡོད༔ ཡོད་མེད་ཀྱི་མཐའ་
གང་དུ་ཡང་མི་གནས་པས་འབྲས་བུ་རེ་དོགས་དང་བྲལ་བའི་དགོས་པ་ཡོད༔ ཆོས་ཉིད་སྟོང་པར་ཤེས་པས་
དགེ་བའི་རྩ་བ་ཐམས་ཅད་གང་གིས་ཀྱང་ཕན་མ་བཏགས་ཤིང་ཡོངས་སུ་རྫོགས་པར་འགྱུར་བའི་དགོས་པ་ཡོད༔
མྱུར་དུ་མངོན་པར་རྫོགས་པར་སངས་རྒྱས་ནས་འབྲས་བུ་རྒྱུར་མི་ལྡོག་པའི་དགོས་པ་ཡོད་དོ༔ སྟོང་པ་ཉིད་
ཀྱི་ལྡོག་བྱ་བསྟན་པ་ནི༔ ཡོད་པའི་དངོས་པོ་ལས་ལྡོག་པས་རྒྱུ་མཚན་གཏན་ལ་མི་ཕེབས༔ མེད་པའི་དངོས་པོ་
ལས་ལྡོག་པས་ཀུན་དེ་ཉིད་ཀྱི་ངང་ལ་གནས༔ དངོས་པོ་མེད་པ་ལས་ལྡོག་པས་ངོ་ཤེས་པའམ༔ ངོ་སྤྲོད་པ་རང་
གིས་གྲོལ་ལོ༔ སྟོང་པ་ཉིད་ཀྱི་ས་མཚམས་ནི༔ མེད་པའི་མཐར་མ་ལྷུང་སྟེ༔ སེམས་ཉིད་སྟོང་པ་རང་ཐོག་ནས་
གསལ༔ ཡོད་པ་མཐར་མ་ལྷུང་སྟེ༔ ཆོས་ཉིད་སྟོང་པས་རྒྱུ་མཚན་མེད༔ གོང་འོག་གི་འདེབས་དང་བྲལ་བའོ༔
ཡང་ན་ཡོད་པ་མ་ཡིན་ཏེ་དངོས་པོ་མེད༔ མེད་པ་མ་ཡིན་ཏེ་རིག་ཅིང་གསལ་བའི་ངོ་བོ་དེ་ཉིད་ལས་
གཟུང་འཛིན་གྱི་རྟོག་པས་མ་བསླད་པ་དེ་ཉིད་ཅེས་བྱའོ༔ དེ་ཉིད་ལས་ཐེ་ཚོམ་གྱི་སྐྱོན་སྤང་བ་ནི༔ སྟོང་པ་མ་
ནོར་བ་ཡང་དག་པ་ཡིན་ཏེ་ལུང་གིས་ཤེས༔ རིག་པས་འཐད་གཏན་ཚིགས་གོང་དུ་གཏན་ལ་ཕབ་པ་དང་། ཀྱིས་གྲུབ༔
མན་ངག་གི་གནད་དུ་འགྲོ༔ ལུང་གི་རྒྱུད་རང་ཤར་ནས༔ རྒྱུ་རྐྱེན་བྲལ་བས་སྟོང་པར་གནས༔ ཞེས་བྱ་དང་༔
མུ་ཏིག་ཕྲེང་བ་ལས༔ སྟོང་པ་བརྗོད་མེད་ཤེས་རབ་ཡིན༔ སྟོང་ཉིད་བློ་ཡི་སྤྱོད་ཡུལ་མིན༔ ཞེས་པ་དང་༔ སྒྱུ་མ་
སྨིག་རྒྱུ་ཆུ་ཟླ་བཞིན༔ མེད་པ་ཡང་ནི་མ་ཡིན་ཏེ༔ ཡོད་པ་ཡང་ནི་མ་ཡིན་ནོ༔ ཡོད་མེད་གཉིས་ལས་འདས་
པའི་ཕྱིར༔ སྟོང་པ་ཉིད་ལ་ངོས་བཟུང་བྲལ༔ ཞེས་པ་ལ་སོགས་པས་གསལ་ལོ༔ རིག་པ་ནི་རྒྱུ་འབྲས་རྗེས་མེད་
ཀྱི་རིག་པས་འགྲུབ་སྟེ༔ སྔ་མ་སྟོང་པ་ལ་རྒྱུ་མེད་ལ༔ ཕྱི་མ་སྟོང་པ་ལ་འབྲས་བུ་མེད༔ དེ་ལྟར་རྒྱུ་འབྲས་གཉིས་

སྟོང་པ་རྗེས་མེད་དེ༔ ལས་དང་རྣམ་སྨིན་ཡོད་མི་སྲིད་དོ༔ དེ་ལ་རྒྱུ་མཚན་གང་དུ་ཡང་མ་གྲུབ་པར་
གཏན་ཚིགས་ཀྱིས་ཀྱང་གྲུབ་སྟེ༔ འདི་ལྟར་སྣང་བའི་ཆོས་ཉིད་སྟོང་པ་ཡིན་ཏེ༔ ཅིའི་ཕྱིར་ན་རང་བཞིན་གང་དུ་
ཡང་མ་གྲུབ་པར་རྒྱུ་དང་མཚན་ཉིད་གོ་ལོག་པའི་ཕྱིར་རོ༔ དཔེར་ན་མིང་གང་དུ་ཡང་གདགས་སུ་བཏུབ། མེའི་
མཚན་ཉིད་ཚ་བ་དང་ཆུའི་མཚན་ཉིད་རླན་ཞིང་སྡུད་པར་བྱེད་པ་བཞིན༔ མིང་ཅི་ཀུན་རྫོབ་ཙམ་དུ། ཡང་
གདགས་སུ་བཏུབ་པས༔ ཡང་དག་པར་གྲུབ་པ་གང་ཡང་མེད་དོ༔ དེ་ལ་ཡང་འདི་ལྟར་སྣང་བ་འདི་སོ་སོའི་
རྒྱུ་མཚན་བཙལ་བས་མི་རྙེད་དེ༔ མིང་གི་རྣམ་གྲངས་མ་ཡིན་པ་གཞན་མེད་དོ༔ མིང་ལ་ཡང་རྒྱུ་མཚན་དང་རང་
བཞིན་གང་ཡང་མ་གྲུབ་པས༔ རྒྱུ་མཚན་གོ་ལོག་གི་གཏན་ཚིགས་ཀྱིས་ཀྱང་མ་གྲུབ་བོ༔ མན་ངག་གི་གནད་དུ་
འགྲོ་སྟེ༔ འདི་ལྟར་སྣང་བ་དང་ཤེས་པས་བསྡུས་པ་ཐམས་ཅད་ཆོས་ཉིད་ལས་མ་རྟོགས་པ་གཞན་ཅི་ཡང་མེད་
པས༔ ཅིར་སྣང་ཐམས་ཅད་ཆོས་ཉིད་ཀྱི་གནད་མན་ངག་ཡང་དག་པའོ༔ ཆོས་ཉིད་སྟོང་པ་དེ་རྫོང་ལ་གནས་
ཤིང་རྫོང་ལ་སྐྱོལ་བ་ནི༔ནམ་མཁའ་ལ་མདུང་བསྐོར་བ་ལྟ་བུའི་རྫོང་གིས་ཆོས་ཉིད་ལ་ཐོག་མཐའ་མེད་པར་
བསྐོར་ཏེ༔ ཡོད་པ་ཆོས་ཉིད་མེད་པ་ཆོས་ཉིད༔ གཉིས་ཀ་ཆོས་ཉིད༔ གཉིས་ཀ་མ་ཡིན་པ་ཡང་ཆོས་ཉིད་དོ༔ དེ་
ལྟར་གསལ་བ་དང་མི་གསལ་བ་དང་༔ སྟོང་པ་དང་མི་སྟོང་པ་དང་༔ ཡོད་མེད་དང་རྟག་ཆད་ལ་སོགས་པའི་མིང་
ཐམས་ཅད་ལ་བསྐོར་བས༔ རྒྱུ་མཚན་མ་རྙེད་པ་དེ་ཉིད་ཆོས་ཉིད་དེ༔ དོན་ལ་ཡང་དེ་ལྟར་ཐམས་ཅད་ཆོས་ཉིད་
མ་གཏོགས་པ་གང་ཡང་མེད་དོ༔ དེ་ལྟར་ན་སྟོང་པ་ཉིད་དེ་འོས་སོ་ཙམ་མམ༔ ཡུ་མེད་དམ༔ གཏད་མེད་དམ༔
སྤོམ་ཡོར་ལྟ་བུ་མིན་པར་ལུང་གིས་ཤེས༔ རིག་པས་འཐད༔ གཏན་ཚིགས་ཀྱིས་གྲུབ༔ མན་ངག་གི་གནད་དུ་
འགྲོ༔ རྫོང་ལ་སྐྱོལ་བའོ༔ ཆོས་ཉིད་སྟོང་པ་ཡང་དག་པ་མ་ནོར་བ་ཡིན་པར་ཡིད་ཆེས་སོ༔ སྟོང་པ་བསྡུས་
པའི་སྒྲོན་མ༔ སློབ་དཔོན་ཆེན་པོ་བྱེ་མ་ལ་མུཏྲས་མཛད་པ་རྫོགས་སོ༔ སྐལ་ལྡན་ལས་ཅན་སྙིང་གི་བུ་དང་ཕྲད་
པར་ཤོག༔ རྒྱ་རྒྱ་རྒྱ༔
བཅོམ་ལྡན་འདས་རིག་པ་འཕོ་འགྱུར་མེད་པ་ལ་ཕྱག་འཚལ་ལོ༔ ལྟ་སྒོམ་སྤྱོད་པ་འབྲས་བུ་བསྡུས་པའི་སྒྲོན་མ༔
ཡི་གེ་མང་པོ་རྣམས་ཀྱི་དོན༔ འདི་རུ་རྣམ་པར་བསྡུས་ནས་ནི༔ གསལ་བར་བསྟན་པ་འདི་ཡིན་ནོ༔ དེ་ལ་
གསུམ་སྟེ༔ མདོར་བསྡུས་ཏེ་ལྟ་སྒོམ་སྤྱོད་འབྲས། བསྟན་པ་དང་༔ གསལ་བར་ཕྱེ་སྟེ་བསྟན་པ་དང་༔ རབ་ཏུ་
གསལ་བར་བསྟན་པའོ༔ དང་པོ་ལ་བཞི་སྟེ༔ གཟའ་གཏད་ཕྱོགས་རིས་མེད། མེད་པ་ལྟ་བའི་མན་ངག་གིས་
ཞེན་པའི་གཞི་ཉོན་མོངས་པ་ཟིལ་གྱིས་མནན་པ་དང་༔ དམིགས་གཏད་མེད་པ་བསྒོམ་པའི་གསལ་བ་དངོས་མེད།

མན་ངག་གིས་དྲན་བྱེད་ཀྱི་ཡིད་ཟིལ་གྱིས་མནན་པ་དང་༔ འཛིན་རྟེན་མེད་ལྷུག་པ། ཆགས་མེད་པ་སྤྱོད་པའི་
མན་ངག་གིས་འཁྲུལ་སྣང་ཟིལ་གྱིས་མནན་པ་དང་༔ སྤང་མ་བྱས་ལྷུན་གྲུབ། ཐོབ་མེད་པ་འབྲས་བུའི་མན་
ངག་གིས་རིག་པ་ཕྱིར་མི་ལྡོག་པར་བསྟན་པའོ༔ གཉིས་པ་གསལ་པར་ཕྱེ་སྟེ་བསྟན་པ་ལ་བཞི་སྟེ༔ ལྟ་བ་དང་༔
སྒོམ་པ་དང་༔ སྤྱོད་པ་དང་༔ འབྲས་བུའོ༔ དང་པོ་ལྟ་བ་ལ་གཉིས་ཏེ༔ ཕྱི་ཐེག་པ་སྤྱིའི་ལྟ་བ་དང་༔ ནང་ཆོས་
ཉིད་རང་གི་ལྟ་བའོ༔ སྤྱིའི་ལྟ་བ་ལ་བཞི་སྟེ༔ གང་ལ་བལྟ༔ གང་གིས་བལྟ༔ ཕྱོགས་རིས་མེད་པར་ལྟ། གང་ལྟར་ལྟ༔
གང་ཐོབ་པའོ༔ ཆོས་ཉིད་རྫོགས་པ་ཆེན་པོ་འདི་ཉིད་ཀྱི་ལྟ་སྟངས་རིག་པའི་ཡེ་ཤེས་ཀྱི་དབྱིངས་སྐུ་གསུམ་ཕྱིར་མི་ལྡོག ཆོས་
ཉིད་རང་གི་ལྟ་བ་ལ་བཞི་སྟེ༔ གང་ལྟར་ལྟ། གང་གིས་ལྟ། གང་ལ་ལྟ། གང་ཐོབ་པར་ལྟ། རྟོགས་པ་ཅན་གྱི་མེད་པར་ཕྱོགས་རིས་མེད་
པར་སྐྱེ་མེད་རྣམ་དག་ཐོབ་བར་ལྟ། རང་གི་ལྟ་བ་ཡང་བཞི་སྟེ༔ གང་ལ་བལྟ༔ དངོས་པོ་གཤིས་ལ། གང་གིས་ལྟ༔ རྟོག་
པ་ཅན་གྱིས། གང་ལྟར་ལྟ༔ གང་ཐོབ་པའོ༔ སྐྱེ་མེད་རྣམ་དག སྒོམ་པ་ལ་ཡང་གཉིས་ཏེ༔ ཆོས་སྤྱིའི་སྒོམ་པ་དང་༔
ཆོས་ཉིད་རང་གི་སྒོམ་པའོ༔ སྤྱིའི་སྒོམ་པ་ལ་བཞི་སྟེ༔ གང་གིས་བསྒོམས་ན༔ དད་པ་ཅན་གྱི་གང་ཟག་གིས་
བསྒོམ༔ གང་བསྒོམས་ན་རྣམ་པར་མི་རྟོག་པ་བསྒོམ༔ གང་ལྟར་བསྒོམས་ན་བྱིང་རྒོད་གཉིས་སྤངས་ཏེ་བསྒོམ༔
གང་ཐོབ་ན་སྐྱེ་བ་མེད་པའི་འབྲས་བུ་ཐོབ་པའོ༔ ཆོས་ཉིད་རང་གི་ལ་ཡང་བཞི་སྟེ༔ གང་བསྒོམ་ན༔ དབྱིངས་
དང་རིག་པ་བསྒོམ༔ གང་གིས་སྒོམ་ན༔ སྐལ་བ་དང་ལྡན་པའི་ལས་འཕྲོ་ཅན་གྱིས་བསྒོམ༔ གང་ལྟར་བསྒོམ་ན༔
དབྱིངས་དང་རིག་པ་ལས་འདུ་འབྲལ་མེད་པར་བསྒོམ༔ གང་ཐོབ་ན༔ རྟོག་པ་མེད་པའི་སྐུ་ཐོབ་པའོ༔ སྤྱོད་པ་
ལ་གཉིས་ཏེ༔ སྤྱིའི་སྤྱོད་པ་དང་༔ རང་གི་སྤྱོད་པའོ༔ སྤྱིའི་སྤྱོད་པ་ལ་བཞི་སྟེ༔ གང་གིས་སྤྱོད་ན་རྟེན་གྱི་གང་
ཟག་གིས་སྤྱོད༔ གང་ལ་སྤྱོད་ན་སྣང་བ་ལ་ཞེན་པ་མེད་པར་སྤྱོད༔ གང་ལྟར་སྤྱོད་ན་ཆོས་ཐམས་ཅད་རང་བཞིན་
མེད་པར་སྤྱོད༔ གང་ཐོབ་ན་སྣང་བ་རོ་མཉམ་གྱི་འབྲས་བུ་མེད་པར་ཐོབ་པའོ༔ ཆོས་ཉིད་རང་གི་ལ་ཡང་བཞི་
སྟེ༔ གང་གིས་སྤྱོད་ན༔ སྐལ་ལྡན་གྱི་རྣལ་འབྱོར་པས་སྤྱོད༔ གང་ལ་སྤྱོད་ན༔ སྣང་བ་སྟོང་གསལ་ཆེན་པོར་སྤྱོདཿ༔
གང་ལྟར་སྤྱོད་ན༔ རིག་པ་དང་འདུ་འབྲལ་མེད་པར་སྤྱོད༔ གང་ཐོབ་ན༔ འཁྲུལ་སྣང་ཞིང་ཁམས་སུ་འཆར་
བའི་དགོངས་པ་ཐོབ་བོ༔ འབྲས་བུ་ལ་ཡང་གཉིས་ཏེ༔ ཆོས་སྤྱིའི་འབྲས་བུ་དང་༔ ཆོས་ཉིད་རང་གི་འབྲས་བུའོ༔
སྤྱི་ལ་བཞི་སྟེ༔ གང་ཐོབ་ན༔ སྟོང་པ་ཉིད་ཐོབ༔ གང་གིས་ཐོབ་ན༔ སྒྲུབ་པ་པའོ་རྟེན་གྱི་གང་ཟག་གིས་ཐོབ༔
གང་ལྟར་ཐོབ་ན༔ རིན་པོ་ཆེ་གསེར་གླིང་དུ་ཕྱིན་པ་ལྟར་ཐོབ༔ ཐོབ་པ་ལ་དགོས་པ་ཅི་ཡོད་ན༔ འབྲས་བུ་རྒྱུར་
མི་ལྡོག་པའི་དགོས་པ་ཡོད་དོ༔ རང་གི་ལ་ཡང་བཞི་སྟེ༔ གང་ཐོབ་ན༔ སྐུ་གསུམ་འདུ་འབྲལ་མེད་པར་ཐོབ༔

གང་གིས་ཐོབ་ན༔ རང་གི་རིག་པས་ཐོབ༔ གང་ལྟར་ཐོབ་ན༔ རྒྱལ་པོ་གདན་ས་ཟིན་པ་ལྟར་ཐོབ༔ ཐོབ་པ་ལ་
དགོས་པ་ཅི་ཡོད་ན༔ འབྲས་བུ་རྒྱུར་མི་ལྡོག་པས་མཐའ་བྲལ་ཡོངས་སུ་རྫོགས་པའི་དགོས་པ་ཡོད༔ གང་
རྫོགས་ན་སྐལ་ལྡན་དེ་རྫོགས༔ གང་གིས་རྫོགས་ན༔ སྒྲོན་མའི་ཆོས་འདིས་རྫོགས༔ གང་ལྟར་རྫོགས་ན༔ ལྟ་
བ་གཟའ་གཏད་མེད་པར༔ སྒོམ་པ་ལ་དམིགས་གཏད་མེད་པར༔ སྤྱོད་པ་ལ་འཛིན་ཆགས་མེད་པར༔ འབྲས་
བུ་ཡུལ་ལྔ་དང་དབང་པོ་ལྔ་ལ་སོགས་པས་ཡུལ་རྣམ་པར་དག་པས་ཕྱིའི་འཁྲུལ་པས་མི་གནོད་པ་དང་ཡུལ་དུ་མ་ཐོགས་པ་ལ་
སོགས་པའོ།། ལ་སྤང་ཐོབ་མེད་པར༔ མཁྱེན་པའི་ཡེ་ཤེས་ཡོངས་སུ་རྫོགས་སོ༔ ལྟ་སྒོམ་གསལ་བར་ཕྱེ་སྟེ་བསྟན་
པ་ནི༔ ལྟ་བ་ལ་བཞི་སྟེ༔ ཕྱིའི་ལྟ་བ་ཡུལ་ལ་བལྟས་པས་འཁྲུལ་འཁྲུལ་གཞི་ལ་བལྟས་པས་འཁྲུལ་མ་འཁྲུལ་
གཉིས་མེད་དུ་བསྲེ་བའི་སྒོ་ནས་སྔར་རང་ཡན་གྱི་མན་ངག ཚོགས་དྲུག་ལྷུག་པའི་མན་ངག་སྒོ་ལྔ་བསྟན་པའི་བསམ་གཏན་རང་གྲོལ་
ལྷུག་པས་གཟུགས་སྒྲ་དྲི་རོ་རེག་བྱ་དྲན་གཞི་སྙིང་གི་དཀྱིལ་དུ་མ་འཁྲུལ་པའི་སེམས་ལ་བལྟས་པས་ཤེས་པ་དྲང་ཐད་ཀྱི་མན་ངག་
འབྱུང་བ་ཆུའི་རྙོག་མ་དྭངས་པ་ལྟར་ཉོན་མོངས་པ་རང་གྲོལ་དུ་རང་དག་དབྱིངས་དང་རིག་པ་ལ་བལྟས་པས་མི་འགྱུར་པ་རིན་པོ་ཆེའི་
མན་ངག་གིས་ཡུལ་ཐམས་ཅད་མཁའ་ལ་སྤྲིན་དེངས་པ་ལྟར་རིག་པར་འགྲོའོ།།དབྱིངས་ལ་བསྣན་འཕྲི་མེད་པའོ།།པ་རང་སར་དག་
པ་དང་༔ ནང་གི་ལྟ་བ་སེམས་ལ་བལྟས་པས་རིག་པ་རང་སར་དག་པ་དང་༔ གསང་བའི་ལྟ་བ་དངོས་པོ་གཤིས་
ཀྱི་འདུག་ཚུལ་ལ་བལྟས་པས་ཉོན་མོངས་པ་རང་སར་དག་པ་དང་༔ གསང་བ་བླ་ན་མེད་པའི་ལྟ་བས་རིག་པ་
ལ་བལྟས་པས༔ ཡུལ་དང་ཆོས་ཐམས་རང་སར་དག་པའོ༔ སྒོམ་པ་ལ་བཞི་སྟེ༔ ཕྱི་དྲན་པ་རྒྱུན་ཟད་ཀྱི་སྒོམ་
པས༔ སྒོ་ལྔའི་ཡུལ༌གཏན་ལ་དབབ་པ་དང་༔ ནང་བསམ་པ་རང་རིག་པ་སྒོམ་པའི་གནད་སྙིང་ལ་སྐུ་དང་ཡེ་
ཤེས་གནས་པའོ།།འབྱུང་བས་མ་གྲོལ་ཏེ་ལུས་སྒྱུ་མའི་སྐུར་གྲོལ་བའོ།།དབྱིངས་ཀྱི་སྒོམ་སྣང་བ་ཆོས་སྐུར་སྣང་ཡང་རང་རང་དབྱིངས་
རང་ཡུལ་གྱི་དབྱིངས་ལ་གོམས་པས་སྣང་བ་དབང་དུ་འདུས། ལུས་རིག་པ་ལ་གོམས་པས་དྲན་པ་དབང་དུ་འདུས། བློ་འདས་སུ་
ངོ་སྤྲོད་པས་དྲན་པ་རང་ཡུལ་སྣང་ལ་ཟང་ཐལ་ཤེས་པ་ཐོག་བབས་འཁྲུལ་པ་དག་པའོ།།སྣང་བ་ཞེན་པ་ལས་ལོག་པའི་དགོས་པ་ཡོད་
དོ།།དག་གི་སྒོམ་པས༔ ཡིད་ཀྱི་འགྱུ་པ་ཁུངས་བཅད་པ་དང་༔ གསང་བ་སྐྱེ་མེད་རང་གནས་ཀྱི་སྒོམ་པས༔ རང་
ལུས་ལྷའི་སྐུར་གཏན་ལ་དབབ་པ་དང་༔ གསང་བ་བླ་ན་མེད་པ་སྣང་བ་རང་གྲོལ་གྱི་སྒོམ་པས༔ སྣང་བ་ཐམས་
ཅད་ཆོས་སྐུར་གཏན་ལ་དབབ་པའོ༔ སྤྱོད་པ་ལ་བཞི་སྟེ༔ ཕྱིའི་སྤྱོད་པས་སྣང་བ་འཁྲུལ་པ་རང་དག་ཏུ་ངོ་སྤྲོད་
པ་དང་༔ ནང་གི་སྤྱོད་པས་སེམས་ཉིད་རིག་པ་རང་གྲོལ་དུ་ངོ་སྤྲད་པ་དང་༔ གསང་བའི་སྤྱོད་པས་དབྱིངས་རིག་
རང་གྲོལ་དུ་ངོ་སྤྲད་པ་དང་༔ གསང་བ་བླ་ན་མེད་པའི་སྤྱོད་པས་ཆོས་ཉིད་དང་ཡེ་ཤེས་རང་གྲོལ་དུ་ངོ་སྤྲད་
དྲན་པ་གཞི་དྲན་མེད་ལམ། བློ་འགྲུས་པའི་སེམས་ཀྱིས་ཞེན་པ་བློ་ལྡོག་པའི་དགོས་པ་ཡོད། དྲན་པ་སྣང་མེད་རིག་མེད་སྟོང་པ་སྐྱེ་མེད་

དབྱེར་མེད་བློ་འདས་རང་ངོ་ལྟ་སྒོམ་ཞེན་པ་ལ་བློ་ལྡོག་པའི་དགོས་པ་ཡོད། ལུས་སྒྱུ་མའི་སྐུ་ཐོབ་པའོ།།དྲན་པ་གཉིད་སད་པ། དྲན་
མེད་གཉིད་ལོག་པ། སྐྱེ་མེད་འོད་གསལ་དང་འདྲེས་པ་བློ་འདས་སྐྱེ་མེད་ཀྱི་གདམས་ངག་གོ།དྲན་པ་ཐམས་ཅད་རང་དག་ཏུ་སོང་བས་
གྲུབ་མཐའ་ཐམས་ཅད་དང་སྒྲ་ཚིག་ལས་བློ་ལྡོག་པའི་དགོས་པ་ཡོད། འཛིན་ཆགས་ཆོས་སྐུར་ཤེས་པས་རང་ལུས་ཡེ་ནས་སྐུ་གསུམ་
དུ་གནས་པས་ལུས་བྱར་མེད་དུ་ལྟ་བས་སྤྲུལ་སྐུ་ཡིན། པའོ༔ འབྲས་བུ་ཚད་སྣང་བ་དང་རིག་པ་མི་འགུལ་བའོ།།ལ་ཡང་
བཞི་སྟེ༔ ཕྱིའི་འབྲས་བུ་ལུས་ཆོས་སྐུར་སྣང་བ་ལོངས་སྐུར་སྣང་བ་སྤྲུལ་སྐུར་སྣང་བའོ།།སྐུ་གསུམ་དུ་གྲོལ་བ་དང་༔
ནང་གི་འཁྲུལ་པའི་བྱས་ཆོས་ཐམས་ཅད་རིག་པ་རང་གྲོལ་གྱི་གདམས་ངག་བསྐྱེད་ཪིམ་རྣམ་པར་དག འབྲས་བུ་སྣང་བ་
སྐུ་གསུམ་དུ་གྲོལ་བ་དང་༔ གསང་བའི་འབྲས་བུས་ཞིང་ཁམས་དབྱིངས་རིག་ཏུ་རིག་པ་རྡོ་རྗེ་ལུ་གུ་རྒྱུད་ཡེ་ནས་
སངས་རྒྱས་པར་གཏན་ལ་ཕེབས། འགྱུར་མེད་ངོ་བོའི་ཀ་དག་ལ་གནས་སོ།།གསལ་བ་དང་༔ གསང་བ་བླ་ན་མེད་པའི་
འབྲས་བུ་རིག་པ་ཕྱིར་མི་ལྡོག་པའི་ས་ལ་གཟེར་ཐེབས་པའོ༔ ལྟ་སྒོམ་སྤྱོད་པ་འབྲས་བུ་བསྡུས་པའི་སྒྲོན་མ༔
སློ་དཔོན་བྱེ་མ་ལ་མུ་ཏྲས་མཛད་པ་རྫོགས་སོ༔ ལས་ཅན་ཅིག་དང་འཕྲད་པར་ཤོག༔ སྟི༔ རྒྱ་རྒྱ་རྒྱ༔ དཔལ་རྡོ་
རྗེ་སེམས་དཔའ་ལ་ཕྱག་འཚལ་ལོ༔ དབྱིངས་དང་ཡེ་ཤེས་ཀྱི་དོན་བསྡུས་པའི་སྒྲོན་མ་འདི་ལ་དོན་བརྒྱད་ཀྱིས་
བསྟན་ཏེ༔ དབྱིངས་དང་ཡེ་ཤེས་ཀྱི་ངོ་བོ་བསྟན་པ་དང་༔ ངེས་ཚིག་དང་༔ དགོས་པ་བསྟན་པ་དང་༔ དབྱེ་བ་བསྟན་
པ་དང་༔ ཉམས་སུ་བླངས་པའི་ཐབས་བསྟན་པ་དང་༔ དབྱིངས་དང་ཡེ་ཤེས་གཉིས་ཟུང་དུ་འཇུག་པའི་ལུགས་
བསྟན་པ་དང་༔ ཟུང་དུ་འཇུག་པའི་ལྟ་བ་བསྟན་པ་དང་༔ འབྲས་བུ་བསྟན་པའོ༔ དེ་དང་པོ། ལ་དབྱིངས་དང་
ཡེ་ཤེས་ཀྱི་ངོ་བོ་ནི༔ སྤྲོས་བྲལ་མཐའ་མི་དམིགས་པའི་ཆོས་ཉིད་སྟོང་པ་ཡིན་ནོ༔ ངེས་ཚིག་གཉིས་པ། ནི༔ སྐྱེ་བ་
མེད་པ་ནི་ཆོས་དབྱིངས་ཡིན་ལ༔ འགགས་གསལ་བའི། པ་མེད་པའི་ཐུགས་རྗེ་ནི་ཡེ་ཤེས་ཡིན་ནོ༔ གཉིས་སུ་
མེད་པ་སྐྱེ་འགག་གང་དུ་ཡང་མ་གྲུབ་པས༔ འདུ་འབྲལ་ཅི་ཡང་མ་སྤངས་པའི་དགོངས་པའོ༔ དབྱིངས་
གཞིའི་དང་བསྲེ་བ། དང་ཡེ་ཤེས་ཀྱི་དགོས་པ་ནི༔ དབྱིངས་ཡེ་ནས་གནས་པའི། ཀྱི་གནས་ལུགས་ཀྱི་དོན་རྟོགས་པ་
དང་༔ ཡེ་ཤེས་ཀྱིས་མ་རིག་པའི་མུན་པ་གསལ་ནས་ཁམས་གསུམ་མི་འཁོར་བའི་དགོས་པའོ༔ དབྱིངས་དང་
བཞི་པ། ཡེ་ཤེས་ཀྱི་དབྱེ་བ་ནི་གསུམ་སྟེ༔ ཡེ་ཤེས་དང་༔ ལམ་གྱི་དང་འབྲས་བུའོ༔ དེ་ལ་རྣམ་པར་གྲོལ་བའི་གཞིའི་
དབྱིངས་དང་ཡེ་ཤེས་ལ༔ བཅས་བཅོས་དང་རྩོལ་སྒྲུབ་དང་འཕོ་འགྱུར་མེད་པས་སྟོང་པ་ཉིད་བསམ་ངོ་དང་བྲལ་
བའི་དབྱིངས་ལ་གཞི་གནས་རང་བྱུང་གི་ཡེ་ཤེས་ཤར་བས༔ ཆོས་ཐམས་ཅད་གཞི་བཞག་རང་གྲོལ་ཆེན་པོར་
རྟོགས་པ་ནི༔ འབད་མེད་རང་གྲོལ་གྱི་དབྱིངས་དང་ཡེ་ཤེས་ཞེས་བྱའོ༔ སྣ་ཚོགས་སྣང་བ་ལམ་གྱི་དབྱིངས་དང་ཡེ་
ཤེས་ནི༔ སྣ་ཚོགས་སུ་སྣང་བ་ཐམས་ཅད་ཆོས་ཉིད་ཀྱི་རོལ་པ་ཕྱོགས་མེད་དུ་ཤར་བས༔ སྣ་ཚོགས་འབད་མེད་

དུ་གྲོལ་བ་ནི༔ལྷུན་གྲུབ་ཀྱི་ཕྱོགས་ཙམ་མ་ཡིན་པ་དབྱིངས་ལ་སྒྱུ་མ་རྣམ་དག་ཕྱོགས་མེད་ཀྱི་ཡེ་ཤེས་ཤར་བས༔ ཆོས་
ཐམས་ཅད་སྤང་བླང་དང་དགག་སྒྲུབ་དང་འདོད་པ་མེད་པར་རྟོགས་པ་ནི་ལྷུན་གྲུབ་རྟོགས་ཚུལ་གྱི་དབྱིངས་དང་
ཡེ་ཤེས་ཞེས་བྱའོ༔ རང་གྲོལ་ཆེན་པོ་བྱ་བ་དང་བྲལ་བའི་དབྱིངས་དང་ཡེ་ཤེས་ནི༔ འཁོར་བ་དང་མྱ་ངན་ལས་
འདས་པ་མ་གྲུབ་ཅིང་༔ མི་གནས་པས་རྩོལ་བྲལ་ཉག་ཅིག་བསྐྱར་གཞི་དང་བྲལ་བའི་དབྱིངས་ལ་མཐའ་བྲལ་
སྟོང་པ་ལྟ་སྒོམ་ལས་འདས་པའི་ཡེ་ཤེས་ཤར་བས༔ ཆོས་ཐམས་ཅད་བདེ་སྡུག་རོ་མཉམ་དུ་རྟོགས་པ་ནི༔ ཆོས་
ཉིད་བྱ་བ་ལས་འདས་པའི་དབྱིངས་དང་ཡེ་ཤེས་ཞེས་བྱའོ༔ ལྔ་པ་གང་ཟག་གིས། ཉམས་སུ་བླང་བའི་ཐབས་ནི༔
དབྱིངས་གཞི་ཡིན་ལ༔ ཡེ་ཤེས་ལམ་ཡིན་པས༔ བློ་འབྲིང་པོ། གང་ཟག་ལམ་པ་རྣམས་ཀྱིས་འབད་རྩོལ་གྱིས་
གྲོལ་བ་ནི༔ དབྱིངས་སྐྱེ་བ་མེད་པ་སྟོང་པའི་ངང་ལས༔ ཆུ་ལས་ཉ་ལྟ་བུའི་ཚུལ་དུ་སྙིང་པོ་དྲན་པ་ཙམ་གྱིས་ལྷའི་
ཡེ་ཤེས་ལྷའི་བསྐྱེད་རིམ། སྐུར་གསལ་བ་ནི༔ མཐའ་བྲལ་གྱི་རྣམ་རྟོག་བཟློག་ཅིང་རྒྱལ་བའི་སྐུ་ལ། པའོ༔ ཡང་དབྱིངས
རྒྱུ་ཡིན་ལ༔ འབྲས་བུ་ཡེ་ཤེས་ཡིན་པས༔ དབང་པོ་རྣོན་པོ་ལས་རྒྱུ་འབྲས་ལ་མ་ལྟོས་འདི་ཉིད་དུ་དབྱིངས་དང་
ཡེ་ཤེས་དབྱེར་མེད་དུ་རྟོགས་པས་གྲོལ་ཏེ༔ དེ་ཡང་དབྱིངས་དང་སྟོང་གསལ། ཡེ་ཤེས་ཙམ་དུ་ཡང་མ་གྲུབ་དབྱེར་
མེད་དུ། པ་མེད་པར་བློ་བྲལ་རྫོགས་པ་ཆེན་པོའི་ངང་དུ་འགྲོ་ཉལ་འདུག་སྡོད་བཞག་པ་ནི༔ འཁྲུལ་པའི་སྣང་བ་
ཐམས་ཅད་བཟློག་པའོ༔ དབྱིངས་དྲུག་པ། དང་ཡེ་ཤེས་ཟུང་དུ་འཇུག་པའི་ལུགས་ནི༔ དབྱིངས་དང་ཡེ་ཤེས་
གཉིས་རིམ་གྱིས་ཟུང་དུ་ཞུགས་པས༔ སྣང་བ་དང་སྟོང་པ་གཉིས་བདེན་པ་དབྱེར་མེད་ཟུང་དུ་འཇུག་པས་སྤང་
བླང་མེད་པའི་ཟུང་འཇུག་ཅེས་བྱའོ༔ དབྱིངས་དང་ཡེ་ཤེས་གཉིས་ཅིག་ཆར་དུ་ཞུགས་པས༔ རང་བྱུང་གི་ཡེ་
ཤེས་ལྟ་བ་དང་བྲལ་བར་གོ་བ་ནི༔ ཆོས་ཟད་པས་གྲོལ་རྒྱུ་མེད་པ་ཅིག་ཅར་བ་ཞེས་བྱའོ༔ བདུན་པ། དབྱིངས་
དང་ཡེ་ཤེས་ཟུང་དུ་ཞུགས་པའི་ལྟ་བ་ནི༔ དེ་ཡང་དབྱིངས་དང་ཡེ་ཤེས་གཉིས་ཐ་དད་མེད་པར་རྟོགས་པ་ནི༔
གཉིས་མེད་རོ་སྙོམས་ཀྱི་ལྟ་བ་ཡིན་ནོ༔ དབྱིངས་དང་ཡེ་ཤེས་འགྲོ་འོང་མེད་པར་རྟོགས་པ་ནི༔ གནས་པ་ལས་
གཞན་དུ་འགྱུར་དབང་མེད་པའི་ལྟ་བ་ཡིན་ནོ༔ དབྱིངས་དང་ཡེ་ཤེས་གཉིས་ལ་རྒྱ་ཆད་ཕྱོགས་ལྷུང་མེད་པར་གོ་
ཞིང་རྟོགས་པ་ནི༔ ཡེ་གདོད་ནས་གནས་པའི་ལྟ་བ་ཞེས་བྱ་བ་ཡིན་ནོ༔ དབྱིངས་དང་ཡེ་ཤེས་གཉིས་ལ་མཚོན་
པའི་ཚིག་ཙམ་ལས་མ་རྟོགས་པར་གཅིག་ལ་གཅིག་བརྟེན་པ་མེད་པས་དཔེ་དང་ལྟོས་གཞི་གང་དུ་ཡང་མ་གྲུབ་
པར་རྟོགས་པ་ནི༔ ལྟོས་གཞི་བྲལ་བའི་ལྟ་བ་ཞེས་བྱའོ༔ དབྱིངས་བརྒྱད་པ། དང་ཡེ་ཤེས་གཉིས་རྟོག་པའི་འབྲས་
བུ་དང་ལྟ་བ་ནི༔ དབང་པོ་རབ་ཚེ་འདི་ཉིད་ལ་སངས་རྒྱས་པ་དང་༔ འབྲིང་བར་དོ་ནས་སངས་རྒྱས་པ་དང་༔

ཐ་མ་ཡང་སྐྱེ་བ་བརྒྱུད་དེ་ཚེ་གསུམ་གྱིས་སངས་རྒྱས་ངེས་པའོ༔ དབྱིངས་དང་ཡེ་ཤེས་གཉིས་བསྡུས་པའི་སྒྲོན་
མ༔ སློབ་དཔོན་བྱེ་མ་ལ་མུ་ཏྲས་མཛད་པ་རྫོགས་སོ༔ སྐལ་ལྡན་སྙིང་གི་བུ་དང་ཕྲད་པར་ཤོག༔ རྒྱ་རྒྱ་
རྒྱ སྠཱ༔
དཔལ་རྡོ་རྗེ་འཆང་ལ་ཕྱག་འཚལ་ལོ༔ ཕྱག་རྒྱ་བསྡུས་པའི་སྒྲོན་མ་འདི་ལ་དོན་གཉིས་ཀྱིས་བསྟན་ཏེ༔ ཕྱག་རྒྱ་
གཏན་ལ་དབབ་པ་དང་༔ ཕྱག་རྒྱ་ཆེན་པོར་གསལ་བར་ཕྱེ་སྟེ་བསྟན་པའོ༔ དང་པོ་ལ་བཞི་སྟེ༔ དེ་ལ་གཞི་དམ་
ཚིག་གི་ཕྱག་རྒྱ་དང་༔ དཔེ་ལས་ཀྱི་ཕྱག་རྒྱ་དང་༔ ལམ་ཆོས་ཀྱི་ཕྱག་རྒྱ་དང་༔ འབྲས་བུ་ཕྱག་རྒྱ་ཆེན་པོ་དང་
བཞིའོ༔ དེ་ལ་གཞི་དམ་ཚིག་གི་ཕྱག་རྒྱའི་ངོ་བོ་ནི༔ མི་དགེ་བ་ཐམས་ཅད་སྡོམ་པའོ༔ ངེས་ཚིག་ནི༔ དམ་པའི་
དོན་རྒྱུད་ཐམས་ཅད་ཚིག་གིས་མཚོན་པ་ན་དམ་ཚིག་གི་ཕྱག་རྒྱའོ༔ དམ་ཚིག་གི་ཕྱག་རྒྱའི་རང་བཞིན་ནི༔ ཆོས་
ཉིད་ཀྱི་དོན་ལས་མི་འདའ་བའོ༔ མཚན་ཉིད་ནི་དབང་དང་འབྲེལ་བའོ༔ འགྲོ་ས་ནི་ཆོས་ཀྱི་ཕྱག་རྒྱའོ༔ ལས་ཀྱི་
ཕྱག་རྒྱའི་ངོ་བོ་ནི༔ བྱེད་པ་མ་འགགས་པའི་ལས་སོ༔ ངེས་ཚིག་ནི༔ ལས་རྒྱ་ལ་བརྟེན་ནས་ལྷན་ཅིག་སྐྱེས་པའི་
ཡེ་ཤེས་རྟོགས་ནས་སངས་རྒྱས་པའོ༔ རང་བཞིན་ནི༔ ཕྱག་རྒྱའི་རྟེན་ལ་ལྷན་ཅིག་སྐྱེས་པའི་ཡེ་ཤེས་སྐྱེ་བའོ༔
མཚན་ཉིད་ནི༔ གཞན་ལ་མི་ལྟོས་པའི་ཆོས་ཡིན་པས་སོ༔ འགྲོ་ས་ནི༔ དམ་ཚིག་གི་ཕྱག་རྒྱ་ཡིན་པའོ༔ ཆོས་ཀྱི་
ཕྱག་རྒྱའི་ངོ་བོ་ནི༔ སྤྲོས་པའི་མཐའ་ཐམས་ཅད་དང་བྲལ་བའོ༔ ངེས་ཚིག་ནི༔ ལུས་ངག་ཆོས་པས་ན་ཆོས་ཀྱི་
ཕྱག་རྒྱའོ༔ རང་བཞིན་ནི༔ ལྟ་སྒོམ་སྤྱོད་པའོ༔ མཚན་ཉིད་ནི༔ སྒྲོ་འདོགས་ཐམས་ཅད་དང་བྲལ་བའོ༔ འགྲོ་ས་
ནི་ཕྱག་རྒྱ་ཆེན་པོའོ༔ ཕྱག་རྒྱ་ཆེན་པོའི་ངོ་བོ་ནི༔ ཆོས་ཉིད་ཟབ་མོའི་དོན་གཞན་གྱིས་དཔག་པར་དཀའ་བའོ༔
ངེས་ཚིག་ནི༔ ཕྱག་རྒྱ་གསུམ་ལས་ཁྱད་པར་དུ་ཆེ་བས་ན་ཆེན་པོའོ༔ ཕྱག་རྒྱ་ཆེན་པོའི་རང་བཞིན་ནི༔ བློ་ལས་
འདས་པའོ༔ མཚན་ཉིད་ནི་ཡིད་ལ་མི་བྱེད་པའོ༔ འགྲོ་ས་ནི་གཉུག་མའི་ཕྱག་རྒྱ་ཆེན་པོ་ཉིད་ཡིན་ནོ༔ ཕྱག་རྒྱ་
ཆེན་པོ་ཉིད་གསལ་བར་ཕྱེ་སྟེ་བསྟན་པ་ནི༔ དང་པོ་ཕྱག་རྒྱ་ཆེན་པོའི་དབྱེ་བ་བསྟན་པ་ལ་གསུམ་སྟེ༔ རྣམ་
གྲངས་ཕྱག་རྒྱ་ཆེན་པོ་དང་༔ རྣམ་གྲངས་མ་ཡིན་པའི་ཕྱག་རྒྱ་ཆེན་པོ་དང་༔ སྤྲོས་བྲལ་གཉུག་མའི་ཕྱག་རྒྱ་ཆེན་
པོའོ༔ དེ་ལ་རྣམ་གྲངས་ནི༔ སྒྲུབ་སྐོར་དང་༔ ཨ་མ་ན་སེ་དང་༔ ཕྱག་རྒྱ་ཆེན་པོ་མཛོད་དང་༔ སྙིང་པོའི་སྐོར་
དང་༔ ལམ་གྱི་སྐོར་ལ་སོགས་པའོ༔ རྣམ་གྲངས་མ་ཡིན་པའི་བློ་འདས་ཕྱག་རྒྱ་ཆེན་པོ་ནི༔ ལྷན་ཅིག་སྐྱེས་པའི་
གཉུག་མ་གཉིས་སུ་མེད་པའི་ཡེ་ཤེས་ཀྱིས་འགྲོ་བ་སེམས་ཅན་ཐམས་ཅད་ལ་མ་ཁྱབ་པ་མེད་པའི་དོན་དེ་ཉིད་དོ༔
སྤྲོས་བྲལ་ཕྱག་རྒྱ་ཆེན་པོ་ནི༔ ཚིག་དང་ཡི་གེ་དང་བསམ་པ་དང་རྟོག་དཔྱོད་ཀྱི་མཐའ་ཐམས་ཅད་ལས་འདས་

པའོ༔ ཕྱག་རྒྱ་ཆེན་པོའི་ངོ་བོ་ནི༔ མི་འགྱུར་བ༔ དུས་ཐམས་ཅད་པ༔ འགྲོ་འོང་མེད་པ༔ གཟུགས་ཅན་མ་ཡིན་
པ༔ ཀུན་ལ་ཁྱབ་པའོ༔ ཕྱག་རྒྱ་ཆེན་པོའི་ངེས་ཚིག་ནི༔ ཕྱག་རྒྱ་ནི་འཛིན་པར་བྱེད་པས་ཏེ༔ སྤྲོས་མེད་ལྷན་
ཅིག་སྐྱེས་པའི་ཡེ་ཤེས་ངོས་བཟུང་ནས་རྒྱས་འདེབས་པ་ལ་ཞེན་པ་མེད་པས༔ སྤྲོས་མེད་དགའ་བྲལ་རྒྱས་
གདབ་པས༔ བློ་འདས་ངོ་བོ་ཉིད་ཀྱི་ཆེན་པོའི་དོན་ལས་མི་འདའ་བ་ནི༔ ཐེག་པ་རྣམས་ལས་ཁྱད་པར་
འཕགས་པས་ན༔ ཆེན་པོ་ཞེས་པ་ནི༔ དེའི་གོང་ན་གཞན་མེད་པས་སོ༔ དེའི་ཕྱི་རོལ་པའི་ཐེག་པ་ནས།
ནས་བཟུང་ནས་བླ་ན་མེད་པའི་རྒྱུད་ཀྱི་ཐེག་པའི་བར་དུ་རིམ་པས་ཆེ༔ དེའི་སྤྱོད་པ་ཕྱག་རྒྱ་ཆེན་པོ། ཡང་
སྤང་བླང་དགག་སྒྲུབ་མེད་པས་ཚེ༔ སྒོམ་པ་ཡིད་ལ་བྱེད་པ་མེད་པས་ཆེ༔ ལྟ་བ་གཉུག་མ་འདུས་མ་བྱས་པའི་
བརྡ་ལ་བརྟེན་ནས་ཅིག་ཅར་དུ་རྟོགས་པས་ཆེ༔ དེའི་ཕྱིར་ན་ཕྱག་རྒྱ་ཆེན་པོ་ཞེས་བྱའོ༔ དེ་ཡང་དྲན་པ་དང་༔
དྲན་མེད་དང་༔ སྐྱེ་མེད་དང་༔ བློ་འདས་བཞི་དང་སྦྱོར་ན༔ དང་པོ་དྲན་པ་དྲན་པ་བཤད། སུས་དྲན་ན༔ སྐལ་
པ་དང་ལྡན་པའི་རྣལ་འབྱོར་པས༔ གང་ལྟར་དྲན་ན༔ གཉུག་མ་ལྷན་ཅིག་སྐྱེས་པའི་ཡེ་ཤེས་དེ་ཉིད་དྲན༔ ཚུལ་
ཇི་ལྟར་དྲན་ན༔ རང་བཞིན་དམིགས་པ་མེད་པར་སྟོང་པ་ཉིད་ཀྱི་ཚུལ་དུ་དྲན༔ གང་ལྟར་དྲན་ན༔ ཕྱག་རྒྱ་ཆེན་
པོ་ཡིད་ལ་མི་བྱེད་པར་དྲན་པའོ༔ དྲན་པའི་འགྲོ་ས་གང་ཡིན་ན༔ དྲན་པ་མེད་པ་དེ་ཉིད་ཡིན་ནོ༔ དེས་ན་ཤེས་
པའི་འགྱུར་བ་ཉིད་ལྷན་ཅིག་སྐྱེས་པའི་ཡེ་ཤེས་སུ་གནས་ཏེ༔ གོང་མའི་དྲན་པ་ནུབ་པ་ལ་དྲན་མེད་ཅེས་བྱའོ༔
དེ་ཡང་དྲན་མེད་བཤད། གང་ལ་དྲན་པ་མེད་པ་ན༔ ཕྱག་རྒྱ་ཆེན་པོ་དེ་ཉིད་ལ་དྲན་པ་མེད་པའོ༔ གང་མེད་ན༔
རང་བཞིན་གྱིས་དྲན་པ་མེད་པའོ༔ གང་ལྟར་དྲན་པ་མེད་ན༔ ནམ་མཁའ་སྤྲིན་དེ་སངས་པ་ལྟར་དྲན་པ་མེད༔
གང་གིས་ཕྱིར་དྲན་པ་མེད་ན༔ སྐྱེས་བ་མེད་པའི་ཆོས་ཉིད་ལ་གནས་པའི་ཕྱིར་དྲན་པ་མེད་དོ༔ གང་སྐྱེ་བ་མེད་
ན༔ བྱང་ཆུབ་ཀྱི་སེམས་ལ་སྐྱེ་བ་མེད་དོ༔ གང་ལྟར་སྐྱེ་བ་ས་དྲན་པ། མེད་ན༔ ལྷན་ཅིག་སྐྱེས་པའི་ཡེ་ཤེས་
ལ་སྐྱེ་བ་མེད་དོ༔ གང་གི་ཕྱིར་སྐྱེ་བ་མེད་ན༔ བློ་ལས་འདས་པའི་ཆོས་སུ་ནུབ་པའི་ཕྱིར་སྐྱེ་བ་མེད་དོ༔ དེ་ལྟར་
ཐམས་ཅད་བློ་འདས་བཤད། རང་གྲོལ་དུ་རྟོགས་པ་ལ་བློ་ལས་འདས་ཞེས་བྱ་སྟེ༔ གང་འདས་ན་སྐྱེ་མེད་དུ་
འདས༔ གང་དུ་འདས་ན༔ གཉུག་མ་ཕྱག་རྒྱ་ཆེན་པོའི་ངང་དུ་འདས༔ གང་གིས་འདས་ན༔ བློ་ལས་འདས་
པས་འདས༔ གང་ལྟར་འདས་ན༔ སྐྱེས་བུ་རབ་ལ་བརྒལ་བ་ལྟར་འདས༔ གང་གི་ཕྱིར་འདས་ན༔ ཕྱག་རྒྱ་ཆེན་
པོའི་དོན་མཐོང་བའི་ཕྱིར་འདས་སོ༔ དེ་ལྟར་ཕྱག་རྒྱ་ཆེན་པོ་རྟོགས་གང་ཟག་ལ། པའི་ཆོས་ཉན་པ་དང་༔
འཆད་པ་དང་༔ སྒོམ་པ་དང་༔ ཁ་ཏོན་ལ་སོགས་པ་མི་དགོས་ཏེ༔ དེ་དག་ཐམས་ཅད་ཀྱི་དོན་གཉུག་མའི་

ཕྱག་རྒྱ་ཆེན་པོ་ལ་སོགས་པ་དང་། ངང་ལས་མ་འདས་པར་བརྡར་བསྟན་པའི་ཆོས་ཐམས་ཅད་སྤངས་པའོ༔ དེ་ལྟར་
བར་དོ་དང་བྲལ་བ་དེ་ཉིད་ཕྱག་རྒྱ་ཆེན་པོ་ཡིན་ཏེ༔ དེ་ལས་ལྷག་པ་གཞན་ལོགས་ནས་མི་རྙེད་དོ༔ དེ་ལྟར་མན་
ངག་གིས་བརྡའ་ལྷན་ཅིག་སྐྱེས་པ་དྲན་པས་ཆོས་ཉིད་གཉུག་མའི་དོན་དང་འཕྲད༔དེ་ལྟར་འཕྲད་པས་གོང་གི་
དྲན་སྣང་འགགས་པས་དྲན་མེད་དོ༔ དེ་ལྟར་བརྡའ་དོན་སྐྱེ་མེད་དུ་རྟོགས་པས་ན་སྐྱེ་མེད༔ བརྡའ་དོན་གྱི་
གཉིས་འཛིན་བློ་དང་བྲལ་བས་ན་བློ་འདས་སོ༔ ཡང་ཕྱག་རྒྱ་དང་སྦྱར་ན༔ དྲན་པས་བརྡ་ལ་གནས་པས་ན་
ལས་ཀྱི་ཕྱག་རྒྱ༔ བརྡས་སྣང་འགགས་པའི་བློ་འདས་ཆེན་པོ་དེ་ལས་མི་འདའ་བས་ན་དམ་ཚིག་གི་ཕྱག་རྒྱའོ༔
དེ་ལྟར་བརྡའ་དོན་སྐྱེ་མེད་དུ་རྟོགས་པ་དེ་ཆོས་ཉིད་ཡིན་པས་ན་ཆོས་ཀྱི་ཕྱག་རྒྱ༔ དེ་ལྟར་བརྡ་དོན་གཉིསས་ཀ་
དང་བྲལ་བ་དེ་བློ་འདས་ལས་འགྲོ་ས་མེད་པས་ན་ཕྱག་རྒྱ་ཆེན་པོ་ཡིན་ནོ༔ དེ་ཡང་དགའ་བ་བཞི་དང་སྦྱར་ན༔
དྲན་པས་ཆོས་ཉིད་ཀྱི་རོ་མྱོང་བ་ནི་དགའ་བ༔ དྲན་མེད་རོ་གཅིག་པ་ནི་མཆོག་དགའ༔ སྐྱེ་མེད་ཀྱི་ངང་དུ་རྟོགས་
པ་ནི་ལྷན་ཅིག་སྐྱེས་པའི་དགའ་བ༔ བློ་འདས་ཆེན་པོ་སྤྲོས་པ་དང་བྲལ་བ་ནི་དགའ་བྲལ་ལོ༔ སྐད་ཅིག་མ་བཞི་
དང་སྦྱར་ན༔ དྲན་པ་རྣམ་པ་སྣ་ཚོགས་ཀྱི་སྐད་ཅིག་མ༔ དྲན་མེད་རྣམ་པར་སྨིན་པའི་སྐད་ཅིག་མ༔ སྐྱེ་མེད་
མཚན་ཉིད་དང་བྲལ་བའི་སྐད་ཅིག་མ༔ བློ་འདས་རྣམ་པ་མེད་པའི་སྐད་ཅིག་མ༔ དེ་ལྟར་སྡེ་པ་བཞི་དང་༔
འབྲས་བུ་བཞི་དང་༔ སྐུ་བཞི་དང་༔ ཡེ་ཤེས་བཞི་དང་སྦྱར་རོ༔ དེ་དག་ཐམས་ཅད་ཀྱང་ཐ་དད་པ་མ་ཡིན་ཏེ༔
གཉུག་མའི་དོན་ལྷན་ཅིག་སྐྱེས་པའི་ཡེ་ཤེས་གཅིག་གི་རྣམ་འཕྲུལ་ཡིན་པས༔ ཕྱག་རྒྱ་ཆེན་པོའི་དོན་ལ་ཐམས་
ཅད་མ་སྤངས་པར་བསྟན་པའོ༔ ཕྱག་རྒྱ་བསྡུས་པའི་སྒྲོན་མ་ཞེས་བྱ་བ༔ སློབ་དཔོན་ཆེན་པོ་བྱེ་མ་ལ་མུ་ཏྲས་
མཛད་པ་རྫོགས་སོ༔ སྐལ་ལྡན་ལས་ཅན་ཅིག་དང་འཕྲད་པར་ཤོག༔ རྒྱ་རྒྱ་རྒྱ༔ དཔལ་རྡོ་རྗེ་སེམས་དཔའ་ལ་
ཕྱག་འཚལ་ལོ༔ ཤེས་རབ་བསྡུས་པའི་སྒྲོན་མ་འདི་ལ་དོན་བཅུ་གཅིག་གིས་བསྟན་ཏེ༔ ཤེས་རབ་ཀྱི་ངོ་བོ་དང་༔
ཤེས་རབ་ཀྱི་ངེས་ཚིག་དང་༔ དབྱེ་བ་བསྟན་པ་དང་༔ མཚན་ཉིད་བསྟན་པ་དང་༔ ཡུལ་དང་༔ བྱེད་པའི་ལས་
དང་༔ འཐད་པ་དང་༔ གོལ་ས་དང་༔ ས་མཚམས་དང་༔ ལྡང་ཚད་དང་༔ འབྲས་བུ་དང་བཅུ་གཅིག་གོ༔ དེ་ལ་
ཤེས་རབ་ཀྱི་ངོ་བོ་ནི༔ ཆོས་ཉིད་དང་སེམས་ཉིད་གཉིས་སུ་མེད་པར་འདྲེས་པ་ལ་རྣམ་པར་རྟོག་པ་དང་བྲལ་
བའི་སྟོང་པ་ཉིད་དེ་ཡིན་ནོ༔ ཤེས་རབ་ཀྱི་ངེས་ཚིག་ནི༔ ཤེས་ནི་ཆོས་སྤྱི་དང་རང་གི་མཚན་ཉིད་སྐྱེ་བ་མེད་པ་
སྤྲོས་བྲལ་དུ་ཤེས་པ་ལ༔ རབ་ནི་མཚན་ཉིད་པའི་རྣམ་རྟོག་ཐམས་ཅད་ཆོས་ཉིད་ཀྱི་ངང་དུ་འགྱུར་བའོ༔ དེ་ཡང་
ཤེས་རབ་ཀྱི་དང་ཆོས་ཀྱི་དབྱིངས་ནི་གཉིས་སུ་མེད་དོ་ཞེས་པ་དང་༔ ཤེས་རབ་ཅེས་པ་ནི་སྟོང་པ་ཉིད་ཀྱི་ཚིག་

བླ་དག་གོ༔ མཚན་མ་མེད་པ་དང་སྨོན་པ་མེད་པའི་ཚིག་བླ་དག་གོ༔ ཞེས་སོ༔ ཡང་ཕུང་པོ་ཁམས་དང་སྐྱེ་
མཆེད་རྣམས༔ སྐྱེ་བ་མེད་པར་རྟོགས་གྱུར་ཅིང་༔ རང་བཞིན་སྟོང་པ་ཉིད་ཤེས་པ་ནི༔ ཤེས་རབ་ཅེས་སུ་
བཏགས་པ་ཡིན༔ ཞེས་སོ༔ ཏིང་འཛིན་རྒྱལ་པོ་ལས་གསུངས་སོ༔ ཡང་ན་ཤེས་པ་རྣམས་ཀྱི་ནང་ན་རབ་བམ༔
ཕུལ་དུ་གྱུར་པས་ཤེས་རབ་ཅེས་བྱའོ༔ ཤེས་རབ་ཀྱི་དབྱེ་བ་ལ་གཉིས་ཏེ༔ ལོག་པའི་ཤེས་རབ་དང་༔ ཡང་དག་
པའི་ཤེས་རབ་བོ༔ ལོག་པའི་ཤེས་རབ་ལ་བཞི་སྟེ༔ ཕྱིན་ཅི་ལོག་གི་ཤེས་རབ་དང་༔ སྒྲོ་བཏགས་ཡིད་དཔྱོད་
ཀྱི་ཤེས་རབ་དང་༔ མིང་བསྒྱུར་གྱི་ཤེས་རབ་དང་༔ མ་དག་པའི་ཤེས་རབ་དང་བཞི་པོ་དེ་ནི་ཤེས་རབ་ཏུ་
བཏགས་ཀྱང་ཤེས་རབ་མ་ཡིན་ནོ༔ དེ་ལ་མ་དག་པའི་ཤེས་རབ་ནི༔ ཐོས་པ་རྒྱ་ཆུང་སྟེ་མ་དག་པས་ཐེ་ཚོམ་དུ་
གྱུར་པ་དང་༔ སྒོམ་པ་ཡུན་ཐུང་ཏེ་མ་དག་པས་ཡིད་གཉིས་སུ་གྱུར་པ་དང་༔ མན་ངག་རྩད་མ་ཆོད་པས་མ་དག་
པ་ཆལ་ཆོལ་དུ་གྱུར་པ་དང་༔ གྲུབ་མཐའི་ཕུགས་མ་རྟོགས་པས་མ་དག་སྟེ་ལྟ་སྒོམ་ལ་ས་ཟིན་མེད་པར་གྱུར་
པའོ༔ ཤེས་རབ་ཕྱིན་ཅི་ལོག་ནི་བཞི་སྟེ༔ ཐོས་པ་སྤྱི་གཞུང་དང་འགལ་ནས་རྒྱུད་ལུང་དང་འཐད་འཐད་འདྲ་ཡང་
ཤེས་རབ་ཆེ་ཡང་། བརྒྱུད་པ་ཕྱིན་ཅི་ལོག་གི་ཤེས་རབ་བོ༔ ལས་དང་རྣམ་སྨིན་ལས་མི་འཛེམ་ན་ཤེས་རབ་ཆེ་བ་
འདྲ་ཡང་། འགལ་ནས་བྱ་བ་སྤྱད་པས་ཕྱིན་ཅི་ལོག་གི་ཤེས་རབ་ཡིན༔ ལྟ་སྒོམ་ཁྱད་དུ་བསད་ནས་འབྲས་བུ་མི་
ཐོབ་པ་ཕྱིན་ཅི་ལོག་གི་ཤེས་རབ་ཡིན༔ གནས་ལུགས་ཀྱི་དགོངས་པ་ལ་དོན་ལ་གཏུགས་རྒྱུ་མེད་ན༔ ཕུགས་
ཀྱི་ལྟ་བ་ཕྱིན་ཅི་ལོག་སངས་རྒྱས་ཀྱི་དགོངས་པ་ཁྱད་བསད་ནས་རས་ཆོད་གཟུ་ལུམ་མཁས་འདོད་བྱེད་པའོ། ཏུ་རྟོགས་
པའི་ཤེས་རབ་ཡིན་པས༔ མིང་ཙམ་གྱི་ཤེས་རབ་ལས་ཡང་དག་པ་མིན་ནོ༔ སྒྲོ་བཏགས་ཀྱི་ཤེས་རབ་ནི༔ ཚིག་
རྣམས་ལ་རྟོག་དཔྱོད་ཀྱི་བློ་དང་བཅས་པས་ཏེ༔ མིན་པ་ཡང་དག་པའི་ལུང་དང་ངེས་པའི་ཤེས་པ་མེད་པར། ལ་
ཡིན་པར་སྒྲོ་བཏགས༔ ཡིན་པ་དོན་མ་རྟོགས་པར། ལ་མིན་པར་སྒྲོ་བཏགས༔ དེ་བཞིན་དུ་རྒྱུ་འབྲས། ཡོད་པ་
ལ་མེད་པ་དང་༔ སྣང་བ་— ཆད་པ་ལྟར། ལ་སྟོང་པར་སྒྲོ་བཏགས་པ་དང་༔ སྟོང་པ་རྟག་པ་ལྟར། ལ་སྣང་བ་
ལོག་པར་སྒྲོ་བཏགས་ནས༔ འདི་ནི་བླ་མའི་དང་པོ་ཐོས་པ་རྒྱ་ཆུང་བ་དང༌། བར་ཏུ་རྟོགས་པའི་གདིངས་ཀྱིས་མ་ཟིན་
ཅིང་། ཐ་མ་གོམས་འདྲིས་ཆུང་བ་གསུམ་ལས་སྐྱོན་བྱུང་བའོ།།མན་ངག་ཚད་མ་མ་ཡིན་པ་དང་༔ ཡང་དག་པའི་ལུང་གིས་
མ་ཟིན་པའི་སྐྱོན་ལས་འབྱུང་བས་ཏེ༔ དེ་ལྟར་འདི་ཡིན་སྙམ་པ་དང་མིན་སྙམ་པ་དང་པྲ་སེན་འདོར་བའི་ཕྱིར་སོང་བ་
ཞེས་བྱའོ།།དྲན་བཟོ་དང་བཀའ་ལ་གཟུ་ལུམས་རས་ཆོད་བྱེད་པར་འགྱུར༔ སེམས་དེའི་འབྲས་བུ་ནི། ཀྱི་སྣང་
བ་རྡོ་རྗེ་དམྱལ་བ་ལས་འགྲོ་ས་མེད་དོ༔ མི་འགྱུར་རང་དགེ་དང་ཡུལ་དང་གནས་སུ་ཉོན་མོངས་པ་དགོངས་པ་འདུལ་

དོན་དང་གནས་སྐབས་སུ་བའི་ཤེས་རབ་ནི༔ ཡང་ཐོག་མར་ཤེས་རབ་ཆུང་བས༔ རྒྱལ་བས་བཀའ་རྒྱུད་ལྡེམ་
དགོངས་སུ་གསུངས་པ་ལ་སོགས་པ་ལ་ཡིད་ཀྱིས་མ་རྟོགས་ནས༔ སོ་སོའི་བཀའ་ལ་རས་ཆོད་དང་། འདོད་
གཞུང་དུ་ཚིག་རང་དག་རང་གསལ། གིས་ལེགས་བསྒྲིགས་འཐད་པས། ཀྱང་ཡོད་དོ༔ འདི་ནི་བློ་ཐེ་ཚོམ་
མ་ཆོད་པ་ཡིན་ཏེ༔ ཡང་དག་པའི་ཆོས་ཀྱི་མི་འགྱུར་བ་ནི། ཤེས་པའི་གདེངས་ཀྱིས་ཟིན་པ་ནི་མེད༔ འདི་ལྟར་
ཡིན་ནམ་སེམས་མིན་ནམ་སེམས་པས་སྙེམ་བྱེད་ཀྱི་བློ་ཅན་ཞེས་བྱ་སྟེ༔ ཤེས་རབ་ཏུ་བསྒྱུར་ཡང་ཤེས་རབ་མ་
ཡིན༔ འདིས་ནི་འཁོར་བའི་ཤེས་རབ་ཕྱིན་ཅི་ལོག་གི ས་བོན་འདེབས་པར་བྱེད་པ་ལས༔ ཐར་པ་ལ་རྡུལ་གྱི་
ཆ་ཡང་མེད་པའི་སྟེང་དུ་ངན་སོང་དུ་འཕེན་པར་བྱེད་པའི་གྲོགས་ཡིན་ནོ༔ གཉིས་པ་ཡང་དག་པའི་ཤེས་རབ་
ཝ་ལ་གསུམ་སྟེ༔ ཐོས་པའི་ཤེས་རབ་ཀྱིས་ཕྱིའི་སྒྲོ་འདོགས་གཅོད༔ བསམ་པའི་ཤེས་རབ་ཀྱི་ནང་གི་བསྟན་པ་ལ་ག༴
འཁྲུལ་པ་བཟློག་པ་དང་༔ སྒོམ་པའི་ཤེས་རབ་ཀྱིས་གསང་བའི་ཉོན་མོངས་པ་གཅོད་པར་བྱེད་པའོ༔ དེ་ལ་སྒྲོ་
འདོགས་གཅོད་པ་ནི་ཚིག་ཡིན་ཏེ༔ ཚིག་གཅིག་མ་བྱུང་ན་མ་བྱུང་༔ བྱུང་ཕན་ཆད་དུ་སྒྲོ་འདོགས་པ་ནི་ཚིག་ཡིན་
པས༔ ཤེས་རབ་ཀྱི་ཚིག་གིས་ཆོས་ཉིད་སངས་རྒྱས་ཀྱི་དགོངས་པ་ཚིག་དང་བློ་ལས་འདས་པ་ཡིན་པས། ཞེན་པའི་སྤྲོས་པ་
གཅོད་པའི་དུས་ན་སྒྲོ་འདོགས་པ་ཞེས་བྱ་སྟེ༔ ཤེས་རབ་ཡང་དག་པ་ཡིན་ནོ༔ དེ་ལ་བསམ་པའི་ཤེས་རབ་ཀྱིས་ནང་
གི འཁྲུལ་པ་ཟློག་པར་བྱེད་པ་ནི༔ འདི་ལྟར་སྣང་བའི་འཁྲུལ་པའི་སེམས་དང་སེམས་ལས་བྱུང་བའི། མངོན་ཞེན་
ཐམས་ཅད་ནམ་ཆོད་ཙ་ན་ཡང་དག་པའི་ཤེས་རབ་ཡིན་ནོ༔ ཉོན་མོངས་པ་གཅོད་སྒོམ་པའི་ཤེས་རབ་ཀྱི་
གསང་བ། པར་བྱེད་པ་ནི༔ རང་གི་རྒྱུད་ལ་ཉོན་མོངས་པ་སྐྱེས་པའམ༔ སྐྱེ་བར་བྱེད་པ་ཙམ་ཡང་མེད་ཙ་ན་ཡང་
དག་པའི་ཤེས་རབ་ཡིན་ནོ༔ དེ་ཡང་ཡང་དག་པའི། ཤེས་རབ་མ་ཡིན་པ་ལ་སོགས་པ་སྟེ༔ མ་ཡིན་པ་ནི་ཡིད་
ཀྱིས་དཔྱད་པ་མ་ཡིན་ཏེ༔ དེ་ལྟར་ཀ་དག་ཆེན་པོ་རིམ་གྱིས། མ་ཡིན་པར་ཅེས་ཤེས་ན་ཤེས་རབ་ལ་བརྟགས་ཤིང་
དཔྱད་མི་དགོས༔ ཤེས་རབ་ཆེན་པོས་སྐད་ཅིག་ལ༔ ཆོས་ཀུན་གནས་ལུགས་ཏེ། ཁོང་དུ་ཆུད་པས་ཐོག་
བབས་སུ། ཏེ༔ དེ་ལྟར་ཆུད་པས་མངོན་པར་རྟོག་པ་ཤར་ནས༔ ཚིག་གི་མཐའ་ཐམས་ཅད་ཆོད་པའོ༔ ཐེ་ཚོམ་
དང་ཡིད་གཉིས་དང་སོམ་ཉི་དང་སྙེམ་བྱེད་ཀྱི་སྒྲོ་འདོགས་ལ་སོགས་པ་རྣམས་ལ་ལོག་པས་ན་ཤེས་པ་ཐམས་
ཅད་ཀྱི་རབ་ཡིན་པས་ན་ཤེས་རབ་ཅེས་བྱའོ༔ ཤེས་རབ་ཀྱི་རྣམ་གྲངས་ཀུན་གྱི་ནང་ནས་འདི་ནི་ཐོག་པ་མེད་
པའི་ཤེས་རབ་བོ༔ དེ་ཡང་ཐམས་ཅད་སྐྱེ་མེད་སྟོང་པ་ཉིད་དུ་རྟོགས་པ་དེ་ཉིད་འདུས་སོ།།ཐམས་ཅད་མཉམ་པ་ཉིད་
ཀྱི་ཤེས་རབ་ཀྱིས་འགྲོ་བའི་ལུས་འཛིན་པ་ཞེས་བྱ་བ་ཐམས་ཅད་གཅིག་ཏུ་འདུས་པ་ཡིན་ནོ༔ ཡང་འབྱེད་ན༔

འཇིག་རྟེན་པའི་ཤེས་རབ་དང་༔ འདས་པའི་ཤེས་རབ་བོ༔ འཇིག་རྟེན་པ་ནི༔ བློ་དང་བཅས་པའི་ཤེས་རབ་
དང་༔ གཏན་ཚིགས་རྗེས་སུ་སྟོན་པ་རྣམས་དང་༔ ཕྱིན་ཅི་ལོག་ཤེས་པ་འཇུག་པར་བྱེད་པ་རྣམས་སོ༔ འདས་པ་
ནི་དེ་དག་རྣམས་ལས་ལོག་པ་ཡིན་ན༔ དེ་ཡང་འདས་པའི་ཤེས་རབ་ལ་བསྡུས་ན༔ ཐོས་པ༔ བསམ་པ༔ སྒོམ་
པ་གསུམ་ཡིན་ནོ༔ ཤེས་རབ་དང་པོ་གང་ཟག་གི་སྒོམ་གྱིས་ལ་ལ་ཐོས་པའི་ཚིག་ལ་ཤེས་རབ་ཆེ་བ་དང༌། ལ་ལ་བསམ་
པའི་ཚིག་དོན་འགྲེལ་པ་ལ་ཤེས་རབ་ཆེ་བ་དང༌། ལ་མ་སྒོམ་པའི་ཚིག་དོན་ལ་ཤེས་རབ་ཆེ་བ་ཡང་ཡོད་དོ།།ཀྱི་མཚན་ཉིད་ནི༔
ཐོས་པའི་ཤེས་རབ་ཀྱི་མཚན་ཉིད་ནི༔ མང་དུ་ཕྱོགས་རིས་མེད་པར། ཐོས་ཤིང་ཚིག་ལ་ཆད་ལྷག་མེད་པར་
ཤེས་པ་ས་ཕྱི་ནང་གི་སྤྲོས་པ་ཆོད། འོ༔ བསམ་པའི་ཤེས་རབ་ཀྱི་མཚན་ཉིད་ནི༔ སེམས་ཀྱི་ཚིག་དང་དོན་དུ་
བཅས་པ་ལ་བརྟགས་ཤིང་བཤད་པར་བྱེད་པའོ༔ སྒོམ་པའི་ཤེས་རབ་ཀྱི་མཚན་དོན་ཕྱིན་ཅི་མ་ལོག་པར་རྒྱུད་
ལ་ཤར་བའོ།། ཉིད་ནི༔ སྒོམ་པས་ཉོན་མོངས་པ་ཉམས་རྣམས་རྫོགས་ཏེ་དགོངས་པ་རྒྱུད་ལ་ཤར་བའོ།།རྣམས་ལས་
རིང་དུ་སྤང་པའོ༔ ཤེས་རབ་ཀྱི་ཡུལ་ནི༔ ཚིག་དོན་ཕྱེད་མ་གཅིག་བསྟན་པ་ནི༔ ཐོས་པའི་ཤེས་རབ་ཀྱི་ཡུལ་ནི་
ཚིག་ཡིན༔ བསམ་པའི་ཤེས་རབ་ཀྱི་ཡུལ་ནི་ཚིག་དོན་ཕྱེད་མ་གཙོ་ཆེ། ཡིན༔ སྒོམ་པའི་ཤེས་རབ་ཀྱི་ཡུལ་
ནི་ཚིག་དོན་གང་ལ་ཡང་མི་རྟོག་པ་ཡིན་ནོ༔ ཤེས་རབ་ཀྱི་བྱེད་པའི་ལམ་བསྟན་པ་ནི༔ ཐོས་པའི་ཤེས་རབ་
ཀྱིས་སྤྲོས་པའི་ཚིག་གི་སྤྲོས་པ་གང་ཡིན་པ་དང་ཤེས་པའི་སྤྲོས་པ་དང་ཕྱི་ནང་གི་ཚིག་གོ།མཐའ་བཅད་པ་ནས་ཐ་མ་བློ་
གང་ལ་ཡང་མི་འཇུག་པར་བྱེད་པའོ༔ བསམ་པའི་ཤེས་རབ་ཀྱིས་ཚིག་དོན་ཕྱེ་སྟེ༔ ཚིག་གི་ཞེན་པ་དང་བྲལ་
བར་བྱེད་དོ༔ སྒོམ་པའི་ཤེས་རབ་ཀྱིས་འཁྲུལ་པའི་རྣམ་པར་རྟོག་པ་དང་༔ ཉོན་མོངས་པའི་རྣམ་པར་རྟོག་པ་
བཅད་ནས༔ རྣམ་པར་མི་རྟོག་པའི་ཡེ་ཤེས་ལ་གནས་པར་བྱེད་པ་ཡིན་ནོ༔ ཤེས་རབ་ཏུ་འདོགས་པར་བསྟན་
པའོ།།ཀྱི་འཐད་པ་ནི༔ ཐོས་པའི་ཤེས་རབ་ཏུ་འདོགས་པ་ནི༔ འཐད་པ། དཔེར་ན་རབ་ཏུ་སྙན་པའི་གཏམ་རྒྱུད་ངོ་
མཚར་ཅན་ཐོས་པས་སྐྱེས་བུའི་སེམས་རངས་པ་དང་འདྲ༔ ཟབ་མོའི་ཆོས་ཐོས་པ་ཙམ་གྱིས་དད་པ་ཁྱད་པར་
ཅན་སྐྱེས་པ་དང་། སྐྱེས་བུ་དེའི་སེམས་རངས་ཤིང་ང་རྒྱལ་ལ་སོགས་པ་ཞི་ནས་རྒྱ་ཆེ་བའི་བྱང་ཆུབ་ཀྱི་སེམས་སྐྱེ་
བ་དང་༔ གྲུབ་མཐའི་ཕྱི་ནང་གི མཚན་ཉིད་ཤེས་ཤིང་རྟོགས་པ་ནི་ཐོས་པའི་ཤེས་རབ་བོ༔ བསམ་པའི་
ཤེས་རབ་ཏུ་འདོགས་པ་ནི། བློ་སྒྲིན་པོས་རྟོགས་པ་འཕེལ་བས་ཚིག་འཕེལ། དཔེར་ན་སྐྱེས་བུ་འདོད་པའི་ཅན།
ཕྱིར་བསམ་ན་འདོད་པ་འཕེལ་བས། བསམ་པ་ལ་ཐུག་པ་མེད་པ་དང་འདྲ་བར༔ ཚིག་ལ་བསམས་པས་ཚིག་
ལ་ཐུག་པ་མེད་པ་ཡིན་ནོ༔ ཡིད་དཔྱོད་ཚིག་གིས་མཐའ་བརྟོལ་བ་ནི༔ ཡང་དག་པའི་བསམ་པའི་ཚིག་ཕྱིར་

དོན་འབྲེངས། ཤེས་རབ་མ་ཡིན་ནོ༔ ཆོས་ཉིད་གདོད་ནས་བྱས་པ་མེད་པའི་སེམས་ཉིད་ལ། །དྲན་རྟོག་བློ་ཡི་དོན་ལ་སྙིང་
པོའི་ཆོས། །དོན་དམ་ཚིག་དང་བཅས་པ་རང་བདེན་བསླུས།།དེ་བཞིན་ཉིད་ཀྱི་དོན་ལ་བསམ་པས་དོན་གྱི་ཚད་ཟིན༔ ཚིག་
གི་སྤྲོས་པ་ཆོད་ཙམ་ཚིག་གི་དོན་རྙེད་ཡིད་གཉིས་ཐེ་ཚོམ་ཆོད། ན་ཡང་དག་པ་མ་ཡེངས་པའི་ངང་ལས། བསམ་
པའི་ཤེས་རབ་བོ༔ སྒོམ་པའི་ཤེས་རབ་ཏུ་འདོགས་པའི་འཐད་པ་ནི༔ ཐོས་ཤིང་བསམ་པའི་ངོ་བོ་ཡང་དག་པའི་
གནས་ལུགས་དེ་ཉིད་ལ་སྒོམ་ཡུན་བསྲིངས་པ་ལས༔ ཐོབ་བྱའི་སྐུ་གསུམ་ཡེ་ཤེས་ལྔའི་ཆོས་ཀྱི་དབྱིངས། འབྲས་
བུའི་དོན་ཁོང་དུ་ཆུད་པས༔ མཁྱེན་པའི་ཡེ་ཤེས་ཀྱི་ཤེས་རབ་ནི་སྒོམ་པའི་ལས་བྱུང་། ཤེས་རབ་ཏུའཐད་
དོ།།བོ༔ ཤེས་རབ་བསྡུས་པ་བསྟན་པ་ནི༔ གནས་ལུགས་ཤེས་རབ་ཀྱིས་མ་རྟོགས་པས་ཐོས་པའི་དོན་ཁ་ཁྱེར་
དུ་སོང་བ་ཡིན༔ གྲུབ་མཐའི་ཤེས་རབ་ཀྱིས། ཕུགས་མ་རྟོགས་པས་བསམ་དོན་མ་རྙེད་པས་སྤྲོས་པ་མ་ཆོད་
པའོ།།པའི་གོལ་ས་ཡིད་དཔྱོད་ཚིག་གི་ཕྱིར་འབྲེངས་པ་ཡིན༔ སྒོམ་པའི་ཤེས་རབ་ཀྱི་གོལ་ས་བསྟན་པ་ནི༔
ཉམས་སུ་མྱོང་བས་དྲོད་རྟགས་སོ།།ཚིག་གི་སྡེབ་སྦྱོར་དང་༔ འབྱེད་པ་ལ་ཉམས་ལེན་མེད་པའི་རྟགས་སོ།།མཁས་པ་
འཇིག་རྟེན་པའི་ལོ་འདོད་དུ་སོང་། ཡིན་ནོ༔ ཤེས་རབ་ཀྱི་ས་མཚམས་བསྟན་པ་ནི༔ ཐོས་པའི་དོན་གྱི་རོ་མ་མྱོང་བར་དུ་ཡིན་
ནོ་ཡིད་གཉིས་ཐེ་ཚོམ་ཆོད་ཚུན་ཆད་ཡིན། ཤེས་རབ་ཀྱི་ས་མཚམས་ནི༔ ཆོས་མ་རྟོགས་ཀྱི་བར་ལ་ཐོས་དགོས་པ་
ཡིན༔ དེ་ནས་ཐོས་པ་མི་དགོས་བསམ་པས་ཆོག ཚིག་ཏུ་ཟིན་དོན་དུ་གོ་ན་ཐོས་པ་རྫོགས་པ་ཡིན༔ བསམ་པའི་ཤེས་
རབ་ཀྱི་ས་མཚམས་ནི༔ ཚིག་དང་དོན་དུ་འདྲེས་ཏེ་ཉམས་སུ་ལེན་ཤེས་ཙ་ན༔ མ་འདྲེས་བར་དུ་ཡིན་ནོ།།བསམ་པའི་
ཤེས་རབ་རྫོགས་པ་ཡིན༔ སྒོམ་པའི་ཤེས་རབ་ཀྱི་ས་མཚམས་བསྟན་པ་ནི༔ ཉོན་མོངས་པ་མ་ཟད་རྣམ་རྟོག་ཟད་
ནས་བསྒོམ་མི་དགོས། ཀྱི་བར་དུ་བསྒོམ་དགོས་ཏེ༔ ཉོན་མོངས་པ་དང་རྣམ་རྟོག་ཟད་དེ་ནས་བསམ་མི་དགོས་སྒོམ་
པས་ཆོག ཙམ་ན་སྒོམ་པའི་ཤེས་རབ་རྫོགས་པ་ཆོས་ཟད་པས། ཡིན༔ ཤེས་རབ་ཀྱི་ལྡང་ཚད་བསྟན་པ་ནི༔ བླ་
མའི་ཐོས་པའི་ཚད་ནི། གསུང་ལ་ལྷག་ཆད་མེད་པར་ཤེས་ཤིང་མདོ་རྒྱུད་ཀྱི་དགོངས་པ་ཕྱིན་ཅི་མ་ལོག་པར་ལྟ་བ།
ཁྲོལ་ཙ་ན༔ ཐོས་པའི་ཤེས་རབ་ལ་ལྡང་བ་ཡིན་ནོ༔ སྔ་མ་བསམ་པའི་ཚད་ནི་བཀའ་ལུང་། མཐོང་མ་མཐོང་ལྟ་མ་
མྱོང་བའི་ཆོས་ཀུན་ལ་མན་ངག་ཐེག་པ་ཕྱི་ནང་གི རྟོགས་དཔྱོད་ཚུད་ཅིང་དོན་གོ་ཕྱེད་ཙམ་ན༔ བསམ་པའི་ཤེས་
རབ་ལྡང་བ་དགོངས་པ་ཁྲོལ། ཡིན་ནོ༔ སྣང་བ་སྣ་ཚོགས་འདི་ཉིད་ལ་སྒོམ་པའི་ཚད་ནི་ཕྱི་ནང་ཡུལ་གང་ལ་ཡང་བལྟས་
ཀྱང་སྐྱེ་བ་མེད་དོ།།བསྟན་ཏེ༔ ཆོས་ཉིད་དུ་བྲལ་གྱིས་འཆར་བའམ༔ ཡང་ན་མཉམ་རྗེས་ལ་ཁྱད་མེད་པར་མཉམ་
པ་ཉིད་དུ་འཆར་ཙམ་ན༔ སྒོམ་པའི་ཤེས་རབ་ལྡང་བ་ཡིན་ནོ༔ ཤེས་རབ་ཀྱི་འབྲས་བུ་བསྟན་པ་ནི༔ ཐོས་པའི་

ཤེས་རབ་ཀྱི་འབྲས་བུ་ནི༔ དོན་གྱི་ངོ་བོ་རྙེད་ཅིང་ཚིག་གིས་ཐེ་ཚོམ་དང་ཡིད་གཉིས་དང་བྲལ་བ་ཡིན། སྤོས་པའི་
མཐའ་ཆོད་པའོ༔ བསམ་པའི་ཤེས་རབ་ཀྱི་འབྲས་བུ་ནི༔ ཆོས་དང་ཆོས་མ་ཡིན་པ་ཕྱེད་པའོ༔ སྒོམ་པའི་ཤེས་
རབ་ཀྱི་འབྲས་བུ་ནི༔ ཉོན་མོངས་པ་འི་དབང་དུ་མ་གྱུར་ཅིང་། གྲོལ་ནས་ཡེ་ཤེས་ཡང་དག་པའོ།།ཉམས་དང་པོ།
དང་དྲོད་བར་དུ། དང་༔ ཐ་མ། རྟགས་རྫོགས་ཏེ་ཐམས་ཅད་མཁྱེན་པའི་ཡེ་ཤེས་ཀྱི་འབྲས་བུ་ཐོབ་པའོ༔ དེ་ཡང་
ཐོས་པའི་ཤེས་རབ་ཀྱིས༔ ཕྱིའི་ཚིག་དང་ཡི་གེའི་སྒྲོ་འདོགས་ཆོད་པས་སྤྲུལ་སྐུ་ཐོབ་པའོ༔ དོན་ལ། བསམ་པའི་
ཤེས་རབ་ཀྱིས་ནང་གི་སྒྲོ་འདོགས་ཆོད་པས་ལོངས་སྤྱོད་རྫོགས་པའི། སྐུ་ཐོབ་པའོ༔ སྒོམ་པའི་ཤེས་རབ་
ཀྱིས་གསང་དུ་ཡོད་པས་གཏན་ལ་ཕབས་སྒྲོ་འདོགས་ཆོད། པའི་ཡེ་ཤེས་དང་ཆོས་ཉིད་ཀྱི་སྒྲོ་འདོགས་ཆོད་པས་ཆོས་
སྐུ་ཐོབ་པའོ༔ ཤེས་རབ་བསྡུས་པའི་སྒྲོན་མ་ཞེས་བྱ་བ༔ སློབ་དཔོན་ཆེན་པོ་བྱེ་མ་ལ་མུ་ཏྲས་མཛད་པ་རྫོགས་སོ༔
སྐལ་ལྡན་ལས་འཕྲོ་ཅན་དང་འཕྲད་པར་ཤོག༔ རྒྱ་རྒྱ་རྒྱ༔ གྷུ་ཧྱ༔ བཅོམ་ལྡན་འདས་ཡེ་ཤེས་རང་དག་ཉིད་ལ་
ཕྱག་འཚལ་ལོ༔ ཡེ་ཤེས་བསྡུས་པའི་སྒྲོན་མ་འདི་ལ་དོན་བཅུ་གསུམ་གྱིས་བསྟན་ཏེ༔ དང་པོ་ཡེ་ཤེས་ཀྱི་རྒྱུ་
གསུམ་ནི༔ སྣང་བས་མ་ཕྲོགས༔ ཤེས་པས་མ་བསྒྱུར༔ དངོས་པོའི་མཐའ་ཟད་པ་དང་གསུམ་མོ༔ ཡེ་ཤེས་ཀྱི་
ངོ་བོ་གསུམ་ནི༔ རང་བྱུང་དུ་གནས་པ༔ མི་འགྱུར་བ༔ ཡེ་གདངས་དང་བཅས་པའོ༔ ཡེ་ཤེས་ཀྱི་མཚན་ཉིད་
གསུམ་ནི༔ གསལ་བ༔ མ་འདྲེས་པ༔ ཡེ་ནས་སྟོང་ཞིང་རྫོགས་པའོ༔ ཡེ་ཤེས་ཀྱི་གདངས་གསུམ་ནི༔ བསམ་
པ་ཟད་པ༔ གསལ་ལ་མི་རྟོག་པ༔ བློའི་མཐའ་ཟད་པའོ༔ ཡེ་ཤེས་ངོས་རང་གསལ་འཛིན་མེད། བཟུང་བ་ལ་གསུམ་
སྟེ༔ སྨན་པ་མཁས་པས་ནད་ངོས་བཟུང་ནས་ནད་བྱང་སྟེ་བདེ་བ་ཐོབ་པ་ལྟ་བུའོ༔ ཡེ་ཤེས་དེ་ལ་འདས་པའི་རྗེས་
མ་བཅད། མ་འོངས་པའི་སྔོན་མ་བསུ། ད་ལྟར་བ་ལ་འཛིན་པ་མེད་དོ།།ལམ་དུ་འཁྱེར་བ་ནི༔ ཡེ་ཤེས་སྤྱི་བླུགས་ཀྱི་མཁའ་
ལ་ཉི་མ་ཤར་བ་ལྟ་བུར་ལམ་དུ་འཁྱེར༔ ཡེ་ཤེས་གནས་པའི་གདམས་ངག་རུ་སྦལ་འཁར་གཞོང་དུ་བཅུག་པ་
ལྟ་བུར་ལམ་དུ་འཁྱེར་རོ༔ ཡེ་ཤེས་ཀྱི་རྩལ་ནི༔ སྒོ་ལྔ་ལ་འཆར་ཏེ༔ མིག་འཛིན་མེད་དེ་སྣང་སྟོང་༔ རྣ་བས་ཐོས་
པས་གྲགས་སྟོང་༔ སྣུས་ཚོར་བས་དྲི་སྟོང་༔ ལྕེས་མྱོང་བས་བདེ་སྟོང་༔ ལུས་འཛིན་མེད་རེག་སྟོང་༔ ཡེ་ཤེས་ཀྱི་
ཡོན་ཏན་ལྔ་ལ༔ ཐིམ་པ་ལ་མི་རྨུགས་པ༔ གསལ་བ་ལ་མ་ཡེངས་པ༔ སྟོང་པ་ལ་ཕྱང་མ་ཆད་པ༔ གནས་པ་ལ་
ཟང་ཐལ་བ༔ དངོས་པོ་ལ་བདག་ཏུ་མ་བཟུང་བའོ༔ ཡང་ན་ཡེ་ཤེས་ཀྱི་ཡོན་ཏན་ནི༔ ཡེ་ཤེས་ལྔར་རྟོགས་པས་
ཉོན་མོངས་པ་ལྔ་ཡེ་ཤེས་སུ་གསལ་བའོ༔ ཡེ་ཤེས་གནས་པའི་སའམ་ལམ་ལྔ་ནི༔ རང་གི་སྙིང་གི་དཀྱིལ་ན་
ཤེས་རིག་གི་རྒྱལ་པོ་རང་གིས་རང་གསལ་བར་གནས་པའོ༔ རྩ་རོ་མ་ན་ཐིག་ལེའི་དྭངས་མ་ཉུང་འབྲུ་ཙམ་

གནས༔ རྐྱང་མ་ན་རླུང་གི་དྭངས་མ་ཏིལ་འབྲུ་ཙམ་གནས༔ ཀུན་དྷར་ན་འོད་ཀྱི་དྭངས་མ་སྲན་མ་ཙམ་གནས༔
ཨ་ཝ་དྷུ་ཏི་ན་ཤེས་པའི་དྭངས་མ་རྟ་རྔའི་སུམ་ཆ་ཙམ་གནས་སོ༔ ཡེ་ཤེས་འཆར་བའི་སྒོ་བཞི་ནི༔ མིག་གཡས་
ཡེ་ཤེས་གསལ་བར་བྱེད། པ་ནས་ཐིག་ལེ་སྟོང་པའི་སྒྲོན་མ་དང་བཅས་ཏེ་འཆར༔ མིག་གཡོན་པ་ནས་ཤེས་རབ་
རང་བྱུང་གི་སྒྲོན་མ་ཡེ་ཤེས་སྐྱེད་བྱེད། འཆར༔ རྣ་བ་གཡས་ནས་དབྱིངས་རྣམ་པར་དག་པའི་སྒྲོན་མ་འཆར༔ རྣ་
བ་གཡོན་པ་ནས་རྒྱང་ཞག་ཆུའི་སྒྲོན་མ་འཆར་ཏེ༔ སྒོ་ལྔའི་ཤེས་པ་བསྐྱེད་པའོ༔ ཡེ་ཤེས་ཀྱི་དབྱེ་བ་ནི་གཉིས་ཏེ༔
གཞི་གནས་ཀྱི་ཡེ་ཤེས་དང་༔ མཚན་འཛིན་པའི་ཡེ་ཤེས་སོ༔ གཞི་གནས་ལ་གསུམ་སྟེ༔ ངོ་བོ་ཀ་དག་གི་ཡེ་
ཤེས་དང་༔ རང་བཞིན་ལྷུན་གྲུབ་ཀྱི་ཡེ་ཤེས་དང་༔ ཐུགས་རྗེས་རིག་པ་ཀུན་ལ་ཤར་བས། ཀུན་གྲོལ་གྱི་ཡེ་ཤེས་སོ༔
དེ་ལ་རིག་པ་ཉིད་འཁྲུལ་མ་མྱོང་བས༔ ངོ་བོ་ཡེ་ནས། ཀ་དག་གི་ཡེ་ཤེས་སུ་བཞུགས་པས༔ འཁོར་བ་ལ་ཐོག་
མ་མེད་པ་འི་གནད། དང་༔ རིག་པ་ལ་རང་བཞིན་དེས་ཀུན་ལ་ཁྱབ་པས༔ རང་བཞིན་ལྷུན་གྲུབ་ཀྱི་ཡེ་ཤེས་སུ་
བཞུགས་པས་གནད་ཤེས་པ་རྣམས་སངས་མི་རྒྱ་མི་སྲིད་པ་དང་༔ རིག་པ་དེ་སྣ་ཚོགས་སུ་ཤར་བས༔ ཐུགས་
རྗེས་ཀུན་གྲོལ་གྱི་ཡེ་ཤེས་སུ་བཞུགས་པས་འབད་རྩོལ་བྱ་མི་དགོས་པར་ཡོངས་སུ་གྲོལ་བའོ༔ མཚན་ཉིད་
འཛིན་པའི་ཡེ་ཤེས་ནི་ལྔ་སྟེ༔ ཆོས་ཉིད་ཀྱི་ངང་ལས་ཡེ་ཤེས་ལྔ་པོ་དེ་ཐ་མི་དད་པར་ཆོས་ཉིད་དུ་འདུས་པས། གསལ་ལ་
མ་འགགས་པ་ནི་ཆོས་ཀྱི་དབྱིངས་ཀྱི་ཡེ་ཤེས་སོ༔ ངོ་བོ་ཀ་དག་ཏུ་གནས་པ་དེ་ལ་འཁོར་འདས་གཟུགས་བརྙན་
གསལ་བ། ནི༔ མེ་ལོང་ལྟ་བུའི་ཡེ་ཤེས་སོ༔ རང་གི་གཞི་ལས་མ་གཡོས་ཤིང་༔ ཆོས་ཐམས་ཅད་མཉམ་པར་
ཤེས་པས་ན༔ མཉམ་པ་དེ་ཉིད་མཉམ་པ་རིས་མེད་དུ་ཁྱབ་པས་ན། ཉིད་ཀྱི་ཡེ་ཤེས་སོ༔ ཆགས་པ་མེད་པ་གསལ་བ་
ནི༔ སོ་སོར་རྟོག་པའི་དེ་སྣང་ཚུལ་སོ་སོའི་མཚན་ཉིད་དུ་ཤར་བས། ཡེ་ཤེས་སོ༔ རྩོལ་སྒྲུབ་ལུང་ལས། ཡེ་ཤེས་མེད་ན་
ཡོན་ཏན་འཕེལ་མེད་བྱང་ཆུབ་མེད།།རྒྱ་མཚོ་འདྲ་བའི་སངས་རྒྱས་ཆོས་ཀུན་མེད་པར་འགྱུར།།ཞེས་སོ།།ཀྱི་མཐའ་དང་བྲལ་བ་
རང་བཞིན་གྱིས་གྲུབ་པ་ནི༔ བྱ་བ་ནན་ཏན་གྱི་ཡེ་ཤེས་སོ༔ ངེས་ཚིག་ནི་ཡེ་ནས་ཡེ་ཤེས་རྒྱུན་མི་ཆད་པར་བཞུགས་
པས་ཏེ། འཛིན་པའི་སངས་རྒྱས་རྒྱུ་ཡིས་མ་སྐྱེད༔ རྐྱེན་གྱིས་མ་ཤིགས༔ འགྲོ་འོང་མེད་པ༔ དུས་ཐམས་ཅད་རྟག་
པར་ཡེ་ནས་བཞུགས་ཏེ༔ ཕྱོགས་དང་སྔ་ཕྱི་ལས་མི་ལྟོས་པའོ༔ ཤེས་པ་ནི༔ དེ་ཉིད་ཀྱི་ཤེས་པ་དོན་ཇི་ལྟ་བར་
ཤེས་པ་ཡིན་ཏེ༔ རྟོག་པ་མངོན་གྱུར་གྱི་སངས་རྒྱས་རང་ཅོག་བཞག་ཏུ་གཞན་དུ་ཤེས་པ་ལ་རྟོག་པའི་གཟེར་
ཐེབས་པས་ཕྱིར་མི་ལྡོག་པའི་ས་ནོན་པའོ༔ ཡེ་ཤེས་བློ་འདས་ཆེན་པོར་ངོ་སྤྲད་ཅིང་ལ་བཟླ་བ་ནི༔ ལམ་ལས་
མ་བསྒྲོད་པའི་འབྲས་བུ༔ གཞི་ཐོག་ཏུ་གྲོལ་བས། འཁྲུལ་པ་ལྷུན་གྲུབ་ཀ་དག་ཏུ་རྟོགས་པས་རང་སྣང་། ལས་མ་བསྒྱུར་

བའི་ཤེས་རབ༔ ཡེ་ནས་རང་ལ་གནས་པས། ལུང་ལས་མ་བྱུང་བའི་ཡེ་ཤེས༔ བྱེད་མཁན་མེད་པས། རྒྱུད་ལ་མ་བརྟེན་
པའི་རྟོགས་པ༔ སངས་རྒྱས་རྒྱུ་ལས་མ་སྐྱེད། སེམས་ལས་མ་བྱུང་བའི་སངས་རྒྱས༔ བུ་ཐོག་ཏུ་མ་གྲོལ་བས། ཆོས་ལས་
མ་བྱུང་བའི་དད་པ༔ མ་ཐོག་ཏུ་བུ་གྲོལ་བས། བསྒོམས་པ་ལས་མ་བྱུང་བའི་ཉམས་མྱོང་༔ བལྟས་པས་ལྟ་བྱེད་ལ་
འདས་པའི་ཤེས་རབ། མ་མཐོང་བའི་ལྟ་བ༔ བླ་མ་ལས་རང་གི་འདུག་ཚུལ་གྱི་དོན། མ་བྱུང་བའི་གདམས་ངག༔ ང་
བདག་ཏུ་བཟུང་བས་སེམས་ཅན་རང་ཐོག་ཏུ་གྲོལ་བས། ལྟ་སྤྱོད་ཡ་མ་བྲལ་བས་ཡེ་ཤེས་རང་སོ་ན་གསལ༔ སྒོམ་ཉམས་
སེམས་མ་བཅིངས་པས། ཡ་མ་བྲལ་བས་ཡེངས་པ་མེད་པའི་ཡེ་ཤེས་རང་སྣང་༔ གཉིས་འཛིན་ཡ་བྲལ་བས་རང་
བྱུང་ཡེ་ཤེས་ཆེན་པོར་རང་ཤར་བའོ༔ ཡེ་ཤེས་བསྡུས་པའི་སྒྲོན་མ་ཞེས་བྱ་བ༔ སློབ་དཔོན་ཆེན་པོ་བྱེ་མ་ལ་
ཟངས་ཡིག་ཅན། མུ་ཏྲས་མཛད་པ་རྫོགས་སོ༔ རྒྱ་རྒྱ་རྒྱ༔ ལས་ཅན་ཅིག་དང་འཕྲད་པར་ཤོག༔ དཔལ་རྡོ་རྗེ་
སེམས་དཔའ་ལ་ཕྱག་འཚལ་ལོ༔ རིག་པ་བསྡུས་པའི་སྒྲོན་མ་འདི་ལ་སྤྱི་དོན་བརྒྱད་ཀྱིས་བསྟན་ཏེ༔ རིག་པ་
རང་གི་ངོ་བོ་ངོས་བཟུང་བ་དང་༔ རིག་པའི་ངེས་ཚིག་དང༔ རིག་པའི་དབྱེ་བ་བསྟན་པ་དང་༔ རིག་པ་སྐུ་གསུམ་
དུ་གཏན་ལ་དབབ་པ་དང་༔ རིག་པ་ལྟ་སྒོམ་སྤྱོད་གསུམ་གཏན་ལ་དབབ་པ་དང་༔ རིག་པ་ཐིག་ལེ་ཉག་ཅིག་ཏུ་
གཏན་ལ་དབབ་པ་དང་༔ རིག་པ་དགེ་སྡིག་ལས་འདས་པར་བསྟན་པ་དང་༔ རིག་པའི་འདུག་ཚུལ་གསུམ་དུ་
གཏན་ལ་དབབ་པ་དང་བརྒྱད་དོ༔ དེ་ལ་དང་པོ་རང་རིག་པའི་ཡེ་ཤེས་ཞེས་བྱ་བ་འདི་ནི༔ སེམས་དང་ཡིད་
བསམ་པ་ལས་གྲོལ་བ༔ ཤེས་པ་སྒྲིན་པོ་དང་བཅས་པ་རིག་གེ་སིང་ངེ་བ་གཏིང་ནས་ཧྲིག་ཆགས་པ་ཉམས་སིང་
བག་དང་བཅས་པ༔ ངོ་བོ་གཟུང་བར་དཀའ་ཡང་རང་བཞིན་དལ་ཆགས་པ༔ ཡུལ་ནམ་མཁའ་དང་རིག་པའི་རྡོ་
རྗེ་ལུ་གུ་རྒྱུད། སྤྲད་པའི་ཚེ༔ རིག་པ་འཁྲུལ་པ་མེད་པའི་ཤེས་པ། དེ་ཧྲིག་གེ་སེང་ངེ་སལ་ལེ་འདུག་ཀྱང་ཡུལ། གཟུང་
ཆ་དང་ཤེས་པ་བདག་ཏུ། འཛིན་པ་མེད༔ སྣང་བ་རིག་པའི། རང་སྣང་༔ ཤར་བ་སྣང་བ། རང་ཤར༔ གཞི། གནས་
པ་རང་གནས༔ མཐོང་བ་ཤེས་རབ་ཀྱི་མིག རང་མཐོང་༔ གྲོལ་བ་ལྟ་བ་རང་གི རང་དུ་གྲོལ་བ་ཡིན་ནོ༔ གཉིས་
པ་ངེས་ཚིག་གམ་མཚན་ཉིད་ནི༔ འགྱུ་བས་སྒྲིན་པ༔ ཕྲ་ཞིང་ཤེས་པ་དང་འོད། སྣང་བས་རིག་པ༔ རིག་ཅིང་རང་
གི་རིག་པས་བལྟས་པས། གསལ་བ་མི་འགྱུར་བའོ༔ གསུམ་པ་རིག་པའི་དབྱེ་བ་ནི་ལྔ་སྟེ༔ སྤྱི་དང་། མཚན་ཉིད་
འཛིན་པའི་རིག་པ་དང་༔ གཞི་འཛིན་ཤེས་པ་བསྐྱེད་པ། པའི་རིག་པ་དང་༔ གཞི་ངོ་བོ། གནས་ཀྱི་རིག་པ་དང་༔
ལྷག་མཐོང་བླ་མའི་གདམས་པས་ཤེས། གི་རིག་པ་དང་༔ ཐོད་རྒད་གྱི་རིག་པ་སྣང་བའི་ཚད། དང་ལྔའོ༔ མཚན་
ཉིད་འཛིན་ལས་དང་པོ་པའི་དུས། པའི་རིག་པ་ནི༔ ཆོས་སྤྱི་དང་རང་གི་མིང་ཙམ་དུ་བཏགས་པའི་རིག་པ་ཞེས་བྱ་

བ་དེ་ལ་ནི༔ དེ་རང་གི་རང་རིག་པ་ཤེས་པ་གསལ་བ་མི་རྟོག་པ་ཙམ་ཡིན་ཏེ༔ ཤེས་པ་དུ་མས་སྦགས་པ་འི་རིག་
པ། འོ༔ གཞི་འཛིན་པ་ནི༔ རང་གི་ལུས་ལ་གནས་པའི་དུས་ན༔ ཤེས་པ་ཐམས་ཅད་བསྐྱེད་ཅིང་རང་གསལ་
ཙམ་དུ་གནས་པ་དེ༔ མ་སྨིན་འོད་ཐིག་ལེའི་ཚད། པའི་རིག་པ་ཞེས་བྱའོ༔ ཐོག་མའི་གཞི་གནས་ཀྱི་རིག་པ་ནི༔
ངོ་བོ་ཀ་དག་གི་གནས་ལུགས་ཏེ༔ ཡེ་ཤེས་གསུམ་ལྡན་དུ་ཡོད་དོ༔ ཆ་ཡིས་མ་བགོས་པའི་ཐུགས་རྗེས་ཡེ་ཤེས་ཀྱི་
བདག་ཉིད་ཅན། རིག་པ་ཐམས་ཅད་མཁྱེན་པའི་ཡེ་ཤེས་ཀྱི་ངོ་བོར་བཞུགས་ཏེ༔ ཡེ་ཤེས་དེ་ཡང་ཐུགས་རྗེའི་ཆ་ལ།
ཕྲ་བའི་ཡེ་ཤེས་སུ་གནས་སོ༔ ཡེ་ཤེས་དེ་མེད་ན་ནམ་མཁའ་དང་ཁྱད་མེད། སྟོང་པ་ལས་མི་གྲོལ་ལོ༔ ཡང་ན་སྟོང་
པར་མི་འདོད་ན། བེམ་པོ་ལས་མི་གྲོལ་ལོ༔ རིག་པ་ཡེ་ཤེས་ལྔ་ལྡན་དུ། སུ་ཡོད་ན་སྤྲུལ་སྐུ་དངོས་དང་ཁྱད་མེད་དོ༔
ལྷག་མཐོང་གི་རིག་པ་ནི༔ གདམས་པ་བསྟན་པའི་དུས་ན༔ ལྷག་གིས་སྣང་བ་དེ་ཡིན་པས༔ རང་སྣང་ཐིག་
ལེའི་སྙིང་པོ་ཅན་ཞེས་བྱ་སྟེ༔ སྣང་བ་མི་འདྲ་བ་དུ་མ་སྟོན་པས༔ སྐྱེ་བ་མེད་ལས་ཐམས་ཅད་སྐྱེས༔ རིག་པའི་
ཆོ་འཕྲུལ་ཆེན་པོ་ཅིར་ཡང་སྟོན༔ ཅེས་བྱའོ༔ ཐོད་རྒལ་གྱི་རིག་པ་ནི༔ ཉམས་སུ་བླངས་པས་སྣང་བ་རང་གི་ངོ་
བོ་ཡང་མ་གྲུབ། ཚད་དུ་ཕྱིན༔ ཉམས་ལ་འཕེལ་འགྲིབ་མེད༔ རྟགས་དང་ཡོན་ཏན་རྫོགས་ནས༔ རང་གི་ངོ་བོར་
ཡང་མ་གྲུབ་ལ༔ མཁྱེན་པའི་ཡེ་ཤེས་སུ་རང་གསལ་བའི་དུས་ན༔ ཆོས་ཚིག་ལས་འདས་པ། བོར་བ་ཞེས་བྱ༔
ཆོས་རང་བཞིན་མ་རྙེད། ཟད་པ་ཞེས་བྱ༔ ཆོས་གདམས་པ་རྣམས་ཀྱང་མ་རྙེད། འདས་པ་ཞེས་བྱ༔ ཆོས་ལས་གྲོལ་
བ་ཞེས་བྱ་སྟེ༔ སྐྱེས་ཙམ་ཉིད་ན་སྐྱེ་བ་མེད༔ ཅེས་བྱའོ༔ རིག་པ་ལྔ་ཡིན་ཞེ་ན། དེ་ཐ་དད་པ་ཡིན་ནམ་མིན་ན༔
ཐ་དད་པ་མ་ཡིན་ཏེ་ངོ་བོ་གཅིག་ལས་གང་དུ་ཡང་འགྱུར་བ་མེད་དོ༔ རིག་པ་འདི་ཕྲ་བའི་ངོས་ནས་ལྟ་བྱེད།
བལྟས་ན་ཟབ་མོ་ཞེས་བྱ༔ ཐིག་ལེ་དང་འོད་དང་སྐུའི་ངོས་ནས་བལྟས་ན་སྣང་བ་ཞེས་བྱའོ༔ གསལ་བའི་ངོས་
ནས་ལྟ་བྱེད། བལྟས་ན་ཤེས་རབ་ཅེས་བྱ༔ སྣང་བ་སྣ་ཚོགས་སུ་སྣང་བའི་ངོས་ནས་བལྟས་ན་ཡངས་པ་ཞེས་བྱ༔
བདེ་བའི་ངོས་ནས་བལྟས་ན་ཐུགས་རྗེ་ཞེས་བྱ་བ་ཡིན་ནོ༔ བལྟར་ཡོད་པའི་ངོས་ནས་དངོས་པོ་ཡང་ཡིན༔
ཉམས་སུ་ལེན་པའི་ཚད་ཆོས་ཟད་སར་ཕྱིན་པའི་ཚེ་སྟོང་པའང་ཡིན༔ ངོ་བོ་གཅིག་ལས་མེད་དེ་གསལ་འགྲིབ་
མེད་པས་ཉག་ཅིག་ཀྱང་ཡིན༔ སྣང་བའི་སྣང་ཆ་གོང་ནས་གོང་དུ་འཕེལ་བས་དུ་མ་ཡང་ཡིན༔ སྣང་བ་བརྗོད་
ཀྱིས་མི་ལངས་ལ་ཅིར་ཡང་འཆར་བས་མཐའ་ཡས་པ་ཡང་ཡིན༔ དོན་རིག་པ་གཅིག་ལས་མེད་པའི་ངོས་ནས་
བལྟས་པས་འདུས་པ་ལོགས་པ་མེད། ཡང་ཡིན༔ རང་བཞིན་མེད་པའི་ཁ་དོག་གི་ངོས་ནས་བལྟས་ན་གསལ་བ་
ཡིན༔ དེ་ལྟར་སྣང་བ་སྣ་ཚོགས་སུ་སྣང་བ་ཐམས་ཅད་རིག་པ་གཅིག་གི་ངོ་བོ་ལས་མ་འདས་སོ༔ རིག་པ་སྐུ་

གསུམ་དུ་རིགས་ཀྱི་བུ་རིག་པ་ལ་ལྟོས་དང་། གཏན་ལ་དབབ་པ་ནི༔ རིག་པ་སྟོང་ཞིང་ངོ་བོ་གང་དུ་ཡང་མ་གྲུབ་པ་
དེ་ཆོས་སྐུ་ཡང་ཡིན༔ གཞན་ནས་ཡོད་པ་མ་ཡིན་ནོ།། གསལ་ཞིང་སྣ་ཚོགས་སུ་སྣང་༔ ཡང་ན་རང་བཞིན་མེད་པ་ནི་
ལོངས་སྐུ་ཡང་ཡིན༔ གཞན་ནས་ཡོད་པ་མ་ཡིན། མཛད་སྤྱོད་སྣ་ཚོགས་ཐུགས་རྗེའི་རོལ་པ་ཉིད་སྤྲུལ་སྐུ་ཡང་ཡིན་ནོ༔
གཞན་ནས་ཡོད་པ་མ་ཡིན། རིག་པ་སྐུ་གསུམ་རང་ཆས་ཞེས་བྱ་བ་ནི༔ རིག་པ་འགྲོ་འོང༌། གནས་པའི་ཚེ༔ སྐུ་
གསུམ་གཞི་དབྱིངས་ཀྱི་དགོངས་པ་ཞེས་བྱ༔ རིག་པ་བཞེངས་པའི་ཚེ༔ སྐུ་གསུམ་གཞི་བཞེངས་ཀྱི་དགོངས་པ་
ཞེས་བྱ༔ རིག་པ་གྲོལ་བའི་ཚེ༔ སྐུ་གསུམ་ཡོངས་གྲོལ་གྱི་དགོངས་པ་ཞེས་བྱ༔ རིག་པ་དག་པའི་ཚེ༔ སྐུ་གསུམ་
ཀ་དག་གི་དགོངས་པ་ཞེས་བྱའོ༔ ཟད་སར་ཕྱིན་པའོ།།རིག་པ་ལྟ་སྒོམ་སྤྱོད་པ་འབྲས་བུ་བཞིར་བསྟན་པ་ནི༔ རིག་
པའི་རིགས་ཀྱི་བུ་རིག་པ་ལ་ལྟོས་དང་ནན་ལྟར་ལྟོས་དང་བལྟས་པས། ཡེ་ཤེས་ཉིད་ལ་དབང་པོས་བལྟར་ཡོད་པའོ༔
བ་དེ་ཉིད་མ་ཡེངས་པར་ཉམས་སུ་བླངས་པས༔ ཉམས་གོང་དུ་འཕེལ་བ་ནི་སྒོམ་པ་ཞེས་བྱའོ༔ གཞན་མ་ནི་
ཡིད་སྒོམ་པ་ཡིན་ནོ༔ ཆོས་ཉིད་དོན་གྱི་སྣང་བ་དེ་ཉིད་ལ༔ རྒྱུན་དུ་སྤྱོད་པ་ན་སྤྱོད་པ་ཞེས་བྱའོ༔ གཞན་གྱི་ཡིད་
དཔྱོད་པ་ཡིན་ནོ༔ དེ་ལྟར་ལྟ་བ་དང་སྒོམ་པ་དང་སྤྱོད་པ་དང་གསུམ་དུ་འབྲེལ་བས་འདུ་འབྲལ་མེད་པ་ཞེས་བྱའོ༔
དེའི་ཕྱིར་རིག་པ་གནས་པའི་ཚེ༔ ལྟ་སྒོམ་སྤྱོད་པ་གཞི་བཞག་ཅེས་བྱ༔ རིག་པ་བཞེངས་པའི་ཚེ༔ ལྟ་སྒོམ་སྤྱོད་
པ་གཞི་དབྱིངས་ཞེས་བྱ༔ རིག་པ་གྲོལ་བའི་ཚེ་ལྟ་སྒོམ་སྤྱོད་པ་ཡོངས་གྲོལ་ཞེས་བྱའོ༔ རིག་པ་དག་པའི་ཚེ༔ ལྟ་
སྒོམ་སྤྱོད་པ་ཀ་དག་ཅེས་བྱའོ༔ རིག་པ་རིག་པ་རིག་པ་ལ་ལྟོས་དང་། ཐིག་ལེ་ཉག་ཅིག་ཏུ་གཏན་ལ་དབབ་པ་ནི༔
རིག་པ་མི་འགྱུར་བས་ཐིག་ཡིན༔ ཀུན་ལ་ཁྱབ་པས་ལེ་ཡིན༔ ཟབ་མོའི་ངོས་ནས་ཉག་ཡིན༔ ཐམས་ཅད་
འདུས་པས་གཅིག་ཡིན༔ དོན་ལ་ཐིག་ནི་ཆོས་སྐུ༔ ལེ་ནི་ལོངས་སྐུ༔ ཉག་ནི་སྤྲུལ་སྐུ༔ གཅིག་ནི་སྐུ་འདུས་པས་
འདུ་འབྲལ་མེད་པའོ༔ རིག་པ་དགེ་སྡིག་དང་བྲལ་བར་བསྟན་པ་ནི༔ ལས་དགེ་སྡིག་དང་བྲལ་ལོ་རྫོགས་པ་ཆེན་
པོ་ཞེས་བྱ་བ་ནི༔ རང་གི་རིག་པ་རིག་པ་ལ་ལྟོས་དང་། མཐོང་བའི་རྣལ་འབྱོར་པ་ཡིན་ནོ༔ རིག་པ་འདི་ཉིད་བླ་
མའི་གདམས་ངག་དང་འབྲེལ་བས་ཏེ༔ མ་བསྟན་ན་སྡེ་སྣོད་གསུམ་ལ་བློ་འབྱོངས་པའི་མཁས་པ་པཎྜི་ཏས་
སྒྲིབ་པ་བྱང་བ་དང་སྡིག་པ་ཅན་ཡང་དོན་ལ་ཁྱད་མེད་དུ་བསྟན། དོན་ལ་རྡུལ་ཙམ་ཡང་མ་རེག་པས༔ དེའི་ཕྱིར་གསང་
སྔགས་ཐབས་ལ་བརྟེན་པ་ཞེས་བྱའོ༔ བསྟན་ན་དགེ་བས་མི་མཐོང་། དབུལ་པོ་བ་ལང་རྫིས་ཀྱང་མཐོང་བས༔
དེའི་ཕྱིར་ན་ལས་ཚོགས་བསག་ཏུ་མེད། ལ་བཟང་ངན་མེད་པ་ཞེས་བྱའོ༔ ཉམས་སུ་མ་བླངས་ན་རྡོ་རྗེ་སེམས་
དཔའ་ཡང་མི་གྲོལ་བས༔ དེའི་ཕྱིར་ན་མན་ངག་གོམས་ཚོད་ལ་ཐུག་པ་ཞེས་བྱའོ༔ ཉམས་སུ་བླངས་ནས་

མཚམས་མེད་པ་ལྔ་བྱས་པ་ཡང་མ་བསྒྲིབས་པར། འདི་ཉིད་ལ་གྲོལ་བས༔ དེའི་ཕྱིར་ན་དགེ་སྡིག་གིས་རིག་པ་
རང་གི་ངོ་བོ་ལ། ཕན་གནོད་མ་བསྐྱལ་བ་ཞེས་བྱའོ༔ རིག་པ་རིགས་ཀྱི་བུ་རིག་པ་ལ་ལྟོས་དང་ནན་ལྟར་ལྟོས་དང་།
མཐོང་བའི་ཚེ༔ སངས་རྒྱས་དེ་ཉིད་རང་ཡིན་པ་ལས༔ གཞན་ན་མེད་པས་སངས་རྒྱས་མིང་དུ་འདོགས་མཁན་
འཁྲུལ་པ་དང་༔ རིག་པ་ཉམས་སུ་འཁོར་བ་ཡེ་སངས་རྒྱས་པའི་མན་ངག བླངས་པའི་ཚེ་དམྱལ་བ་མེད་པས༔ ཡེ་
ནས་མེད་པས། དམྱལ་བར་འདོགས་མཁན་བདུད་ཀྱིས་ཁྱེར་བ་དང་༔ རིག་པ་ཚད་ལ་ཕེབས་པའི་ཚེ༔ སངས་
རྒྱས་དང་དམྱལ་བ་གཉིས་ཀ་ནས་མ་གྲུབ་པར་བསྟན་པའོ༔ དེའི་ཕྱིར་ན་སངས་རྒྱས་ཀུན་ཏུ་བཟང་པོ་དང་
དམྱལ་བ་ཆོས་ཀྱི་རྒྱལ་པོ་གཉིས་རང་བཞིན་མེད་པའི་རྟགས། ཁྱད་པར་རྡུལ་ཙམ་ཡང་མེད་པར་བསྟན་པའོ༔ ཡང་
རིག་པ་རང་བཞིན་གྱི་བྱིན་རླབས་ཤར་བས། ཉམས་སུ་བླངས་པའི་ཚེ༔ རྣམ་པར་རྟོག་པ་རྒྱུད་ལ་འཆར་མི་སྲིདཿ
ཉམས་གོང་དུ་འཕེལ་བའི་ཚེ༔ དགེ་བའི་བསམ་པ་ལས༔ སྡིག་པའི་བསམ་པ་འཆར་མི་སྲིད་དཀཪ་པོའི་ཕྱོགས་
ལ་དབང་། པ་དང་༔ ཉམས་ཚད་ལ་ཕེབས་པའི་ཚེ༔ དགེ་སྡིག་གང་གིས་ཡང་བསམ་པ་མི་འཆང་ངོ་བོ་ཡང་མ་གྲུབ་
པ། པའོ༔ དེའི་ཕྱིར་ན་དགེ་སྡིག་གང་ཡང་མེད་ན་ཆོས་སྐུ་ཆེན་པོ་ཡིན་པའི་ཕྱིར༔ རང་གི་རིག་པ་ལ་ནན་ལྟར་
བལྟས་པས༔ རིག་པའི་ངོ་བོ་དེ་དགེ་བའི་ཕྱོགས་སུ་འདུག་གམ༔ གྲངས་སུ་ཆད་པ་དགེ་བ་བཅུར་ཉན་བཤད་
སོགས། འདུག་གམ༔ བསག་པར་བྱ་བའི་བསོད་ནམས་ཡེ་ཤེས་ཀྱི། ཚོགས་གཉིས་སུ་འདུག་གམ༔ ངོ་བོ་དེ་ལ།
སྤྱད་པར་བྱ་བའི་ལྟ་སྒོམ་སྤྱོད་པ་གསུམ་དུ་འདུག་གམ༔ སྐུ་གསུམ། ཐོབ་པར་བྱ་བའི་འབྲས་བུ་འདུག་གམ༔
བསྐུར་བར་ཐབས་རང་ལ་ཤར་བས། བྱ་བའི་དབང་དུ་འདུག་གམ༔ ཚིག་མེད་པས། བཟླས་པར་བྱ་བའི་སྙིང་པོར་
འདུག་གམ༔ བསྐྱེད་པར་བྱ་བའི་སྣང་བ་རང་ཆས་ཡིན་པས། གཞལ་ཡས་ཁང་དུ་འདུག་གམ༔ སྐུ་རང་སྣང་ཡིན་པས།
བསྒོམ་པར་བྱ་བའི་ལྷར་འདུག་གམ༔ ཐབས་རང་ལ་ཤར་བས༔ མཆོད་ཅིང་བཤགས་པའི་བདག་པོར་འདུག་གམ༔
མི་ཐམས་ཅད་དང་བྲལ་བས། སྡོམ་པར་བྱ་བའི་དམ་ཚིག་ཏུ་འདུག་གམ༔ སྤྲོས་པ་དང་བྲལ་བས། བཤད་ཅིང་བསྟན་
པའི་ཆོས་སུ་འདུག་གམ༔ དེ་དག་གང་གི་ཡང་ངོ་བོར་མི་འདུག་པས༔ དགེ་བ་གཡེང་བའི་རྒྱུ་ལ། བྱས་པས་རིག་
པ་ལ་རྡུལ་ཙམ་ཡང་ཕན་མ་བཏགས་པས༔ རྟག་ཏུ་ལུས་ངག་གི་བྱ་བ་བཏང་ལ༔ དགེ་སྦྱོར་རྒྱུན་བཅད་ལ་དལ་
བར། རིག་པའི་ངང་ལ་གནས་པའི་གནད་ཀས་སོ༔ དེའི་ཕྱིར་ན་དགེ་བ་རྒྱུན་ཐག་བཅད་ན་ཆོས་ཀྱི་དབྱིངས་ཀྱི་
ཡེ་ཤེས་དང་ཉེ་ཞེས་གསུངས་སོ༔ ཡང་རིག་པ་ཉིད་ལ་ནན་ལྟར་ལྟོས་དང་༔ རིག་པ་ལ་དམྱལ་བ་ལ་སོགས་
པའི་རིགས་དྲུག་གྲུབ་ནས་འདུག་གམ༔ ཚ་གྲང་ལ་སོགས་པ་སྡུག་བསྔལ་གྲུབ་ནས་འདུག་གམ༔ མ་རིག་ལ་

སོགས་འཁྲུལ་པ་གྲུབ་ནས་འདུག་གམ༔ གཏི་མུག་ལ་སོགས་པ་ཉོན་མོངས་པ་ལྔ་གྲུབ་ནས་འདུག་གམ༔ ཕུང་
པོ་ཁམས་དང་སྐྱེ་མཆེད་གྲུབ་ནས་འདུག་གམ༔ དབང་པོ་ཡུལ་དང་ཤེས་རབ་གྲུབ་ནས་འདུག་གམ༔ སྣང་བ་
ཉིད་དང་མི་སྣང་བ་ཉིད་གྲུབ་ནས་འདུག་གམ༔ ལུས་ངག་སྡིག་དང་རྣམ་སྨིན་གྲུབ་ནས་འདུག་གམ༔ དེ་དག་
གང་གི་ངོ་བོར་མ་གྲུབ་པས༔ རིག་པ་ངོ་བོ་ལ་མ་གྲུབ་པས། ལ་སྡིག་མེད་པས་ལྟུང་བྱེད་ཀྱི་རྒྱུ་རྡུལ་ཙམ་ཡང་མེད་
པར་བསྟན་པའོ༔ དེའི་ཕྱིར་ན་སེམས་ཅན་བསྒྲལ་ན་རང་སྣང་མ་དང་འཕྲད༔ ཅེས་གསུངས་སོ༔ རིག་པ་དུས་
གསུམ་གྱི་གནད་ཀྱི་མན་ངག་ཅེས་པས། དུས་གསུམ་གྱི་གནད་ལ་མཁས་ན་བསྐལ་པ་སྟོང་གི་སངས་རྒྱས་པས་རིག་
པ་རྒན་པ་ཞེས་བྱའོ༔ རིག་པ་ཉམས་སུ་ལེན་པའི་དུས་ན་ངོ་ཤེས་ན་ཆོག་ལ་གནས་པས་མ་འོངས་པའི་སངས་
རྒྱས་སྟོང་དང་སྐལ་བ་མཉམ་པ་ཞེས་བྱའོ༔ དེའི་ཕྱིར་ན་རིག་པ་དེ་དགེ་སྡིག་གི་ངོ་བོར་མ་གྲུབ་ལ༔ གང་གི་ངོ་
བོར་ཡང་མ་བྱུང་བས༔ དགེ་སྡིག་དེ། ཇི་ལྟར་བྱས་ཀྱང་མ་བཀག༔ མ་འགགས་མི་འགགས་པས༔ སངས་རྒྱས་སུམ་
སྟོང་དུས་གསུམ་གནད་ཀྱི་མན་ངག གི་ཞལ་མཐོང་ཞིང་དབང་བསྐུར་བ་ཞེས་བྱའོ༔ དེའི་ཕྱིར་ན་སངས་རྒྱས་པས་
ཀྱང་རིག་པ་རྡོ་རྗེ་ལུ་གུ་རྒྱུད་སྔ་བར་བྱུང་བ་ཞེས་བསྟན་པའོ༔ རང་རིག་པ་འདུག་ཚུལ་གསུམ་གྱི་བདག་ཉིད་མ་
ཞེས་བྱ་སྟེ༔ རིག་པ་དེ་དག ཅིར་ཡང་མ་གྲུབ་པའི་ངོ་བོ་དང་༔ འོད་དང་ཐིག་ལེ་ལ་སོགས། སྣ་ཚོགས་སུ་འཆར་བའི་
རང་བཞིན་དང་༔ ཕྲ་བའི་ཡེ་ཤེས། མཛད་པ་མེད་པའི་ཐུགས་རྗེའོ༔ དེ་ལྟར་ན་ཅིར་ཡང་མ་གྲུབ་པའི་ངོ་བོ་གཞི་ཆེ༔
ཀ་དག སྣ་ཚོགས་སུ་སྣང་བའི་རང་བཞིན་ཁྱབ་ཆེ༔ མཛད་པ་མེད་པའི་ཐུགས་རྗེ་གྲུབ་གང་ཟག་གི་རྒྱུད་ལ་སྦྱར་བས་
ངོ་བོ་ལ་འཁྲུལ་མ་མྱོང་བས་རང་བཞིན་ལ་འཁྲུལ་པ་མི་གནས། ཆེའོ༔ དེའི་ཕྱིར་ན་གཞི་ཆེ་འདི་ཉིད་དུ་རྟོགས་པའི་མན་ངག་དེ་
ཉིད་ལ་འཁྲུལ་པ་མི་གནས་པས། ཐུགས་རྗེ་ལ་འཁྲུལ་པ་མི་སྲིད་དོ།།དེ་ཡང་རང་བཞིན་འཁྲུལ་མ་མྱོང་བས། གོ་བས་ལུས་ངག་ཅི་བྱེད་
ཀྱང་འཁྲུལ་པ་ལ་མི་གནས། འཁྲུལ་མི་སྲིད་པས་གོ་བས་ལུས་ངག་ཁམས་གསུམ་དུ་མི་བཟློག་པའོ།།བས་དུས་གསུམ་ལ་འཕོ་
འགྱུར་མེད་པ་དང་༔ ཁྱབ་ཆེ་བས་དབྱིངས་རིག མཐའ་དབུས་སུ་སྡུད་པ་དང་༔ གྲུབ་ཆེ་བས་ཉམས་སུ་བླངས་པས།
བྱས་པའི་ལས་ཆུད་མི་གསོན་པའོ༔ རིག་པ་བསྡུས་པའི་སྒྲོན་མ་ཞེས་བྱ་བ༔ མཁས་པ་ཆེན་པོ་བྱེ་མ་ལ་མུ་ཏྲས་
མཛད་པ་རྫོགས་པ་ཆེན་པོ་གསང་བ་བླ་ན་མེད་པའི་གདམས་པ་རྫོགས་སོ༔ ལས་ཅན་རྣམས་དང་འཕྲད་པར་
ཤོག༔ རྒྱ་རྒྱ་རྒྱ༔ རྒྱ་རྒྱ་རྒྱ༔ རྒྱ་རྒྱ་རྒྱ༔ རྒྱ་རྒྱ་རྒྱ༔ ཡང་ངོ་བོ་སྐུ་ཡིན་པས་མི་འགྱུར༔ རང་བཞིན་འོད་ཡིན་པས་ཁ་
དོག་རིགས་ཅན་དུ་མེད༔ ཐུགས་རྗེ་ཡེ་ཤེས་ཡིན་པས་མཁྱེན་པའི་ཆ་མ་འགགས་པས་སོ་སོར་གསལ་ལོ༔ བྱ་
བ་དང་བྱེད་པ་ནི་མེད་དོ༔ དེས་ན་མཁྱེན་པའི་ཆ་ནི་གཞི་གནས་ཀྱི་ཡེ་ཤེས་གསུམ་དུ་བཞུགས་སོ༔ མཁྱེན་པའི་

འཆར་གཞི་མེད་ན་ཡང་བེམས་པོར་འགྲོ༔ ཡང་ན་སྟོང་པ་ཕྱང་ཆད་པར་འགྲོ་བས་ན༔ མཁྱེན་པའི་ཡེ་ཤེས་
འཆར་གཞི་ནི༔ མ་འགགས་པར་གསལ་ལ༔ ཡང་ངོ་བོ་སྟོང་པ༔ རང་བཞིན་གསལ་བ༔ ཐུགས་རྗེས་ཀུན་ལ་
ཁྱབ་པར་བཞུགས་པའོ༔ ས་མ་ཡ༔ རྒྱ་རྒྱ་རྒྱ༔ སྟི༔ ཟངས་ཡིན་ཅན་ནོ༔ ཤུ་བྷཾ༔ །༈ ཚ རང་བཞིན་གནད་དབབ་དང་།
ཛ ཆགས་ཅན་རླུང་གི་པྲ་ཁྲིད་གཉིས་དཔེ་རྙེད་ན་སླར་འདིར་འཇུག
༄༅༔ ༔ཡང་སྙིང་བཅུད་ཀྱི་དུམ་བུ་བཞུགས་སོ ༈༑ ༔ཋཇཊལུཿ རྒྱ་གར་སྐད་དུཿ༔ པ་ཙི་ཏ་ནན་ཏིང་ཨ་ལ་
ཡ་ནཱ་མ༔ བོད་སྐད་དུ༔ ཡང་སྙིང་བཅུད་ཀྱི་དུམ་བུ་ཞེས་བྱ་བ་གསང་བ་སྙིང་གི་དོན་བསྟན་པ༔ བཅོམ་ལྡན་
འདས་གབ་པའི་དོན་མངོན་དུ་འབྱིན་པའི་བདག་ཉིད་ཆེན་པོ་ལ་ཕྱག་འཚལ་ལོ༔ གསང་ཆེན་སྙིང་གི་ཏི་ཀ༔
ཡང་ཏིག་ངེས་པའི་དོན༔ རང་སྣང་ངེས་པའི་དོན་རྣམས་ཁོལ་བུར་ཕྱུང་༔ ཡང་བཅུད་སྙིང་ཏིག་ཡི་གེ་དཀར་
དམར་གཉིས༔ དེ་ཡི་ཡང་ཏིག་གསང་བའི་ལག་ལེན་ཉིད༔ གསང་བའི་བཅུད་བྱུང་མན་ངག་ཁྲིགས་སུ་བསྡེབས༔
སྐལ་ལྡན་ཉམས་སུ་ལེན་པའི་ཏི་ཀ་ཉིད༔ གཞན་དུ་མ་བསྟན་འདིར་ནི་གབ་པའི་དོན༔ མངོན་དུ་ཕྱུང་སྟེ་མ་
སྦས་མངོན་སུམ་པར༔ དབང་པོའི་ཡུལ་ལ་སྣང་བར་བྱེད་དོན་དུ༔ བསླབ་ཐབས་ཉིད་ལས་རང་རིག་གོམས་
པའི་གནད༔ ཚིག་ཉུང་དོན་རྒྱས་རིག་པ་གནད་ཕེབས་པའི༔ བསླབ་པར་བྱ་བའི་རིམ་པ་འདི་ལྟ་བུ༔ ཚེགས་
ཆུང་འབྲས་བུ་ཆེ་བའི་རང་གནད་ནི༔ ཇི་ལྟར་འདས་དང་མ་འོངས་ད་ལྟར་གྱི༔ ཉམས་སུ་མྱོང་བའི་ཡང་ཏིག་
བསྡུས་པའི་དོནཿ༔ཡང་དག་པ་གསང་བའི་གནད་ཐམས་ཅད་ངེས་པར་བསྡུས་ནས་ཉམས་
སུ་ལེན་པ་དག་གི་བཅུད་ཕུར་ངེས་པ་ནི༔ རབ་ཏུ་དབེན་པའི་ས་ཕྱོགས་དུར་ཁྲོད་ལ་སོགས་པར་སྙིང་ཏིག་
གསང་བའི་མན་ངག་དམ་པ་འདི༔ བླ་མ་ལ་ངེས་པར་དད་པས་རྫས་དང་ལོངས་སྤྱོད་ཅི་ཡོད་པས་མཉེས་པར་
ཕུལ་ལ༔ མཆོག་ཏུ་རིན་པོ་ཆེ་ལ་སོགས་པའི་མཎྜལ་དབུལ་བ་དང་༔ ཅི་མཉེས་པ་ཡིས་མཉེས་པར་བྱས་ལ་
མན་ངག་འདི་ཞུ་བར་བྱའོ༔ དེ་ནས་ཡང་དང་ཡང་དུ་ཐག་བཅད་ལ་དུར་ཁྲོད་ལ་སོགས་པར་ཉམས་སུ་བླང་ངོ༔
གླ་ཨྰཿ གསང་བ་མཆོག་གི་མན་ངག་ངེས་པ་ནི༔ སྐལ་ལྡན་སྣོད་ཡོད་ངེས་པ་གཉིས་ནས་གསུམ་
ཚུན་ཆད་ལ་བཞི་ལས་མང་ན་མཁའ་འགྲོ་མ་རྣམས་ཀྱི་ཆད་པ་འབྱུང་ངོ་༔ དེ་ལྟ་བུའི་སྐལ་ལྡན་ལ་ཚིག་ཉུང་ལ་
དོན་རྒྱས་ཤིང་བསླབས་སླ་བ་འདི་ཉིད་རླུང་སེར་བུའི་སྒྲ་ཙམ་ཡང་མེད་ཅིང་གཞན་གྱིས་མི་མཐོང་བའི་ས་
ཕྱོགས་སུ༔ རབ་ཏུ་དབེན་པར་སྐལ་ལྡན་རྣམས་ཁྲིད་ཅིང་སྐད་ཆུང་བས་ལན་གསུམ་མམ་ལྔའམ་བདུན་གྱིས་
ཐེབས་པར་གདབ་བོ༔ དེ་ཡང་འདི་དག་གི་སྔོན་དུ་བརྡའི་རྣམ་པ་དག་བསྟན་པར་བྱ་བ་དང་༔ དཔེ་དང་རྟེན་

འབྲེལ་ལ་སོགས་པ་བསྟན་པར་བྱས་ནའང་མཆོག་ཏུ་ལེགས་སོ༔ འདི་ནི་བརྗོད་པར་དཀའ་བ་སྙིང་ཏིག་རབ་ཏུ་
གསང་བ་སྟེ་སྐལ་ལྡན་གྱི་དོན་དུ་བསྟན་པ་ལས་གཞན་དུ་མ་ཡིན་ནོ༔མཆོག་ཏུ་གསང་བ་
ནི་དེ་ལྟར་དབྱིངས་རིག་འདུ་འབྲལ་མེད་པའི་དོན་གྱི་དགོངས་པ་ཆོས་ཉིད་མངོན་སུམ་གྱི་གནད་དེ་ཡང་ཕྱིའི་
ཡུལ་ནམ་མཁའ་སྟོང་པ་སྤྲིན་དང་བྲལ་བ་ལ༔ ནང་གི་དབྱིངས་འདི་ཁྱིམ་གྱི་ནང་དུ་རིག་པ་རྡོ་རྗེ་ལུ་གུ་རྒྱུད་དུ་
སྣང་ངོ་༔ དེ་ཡང་གནད་རྣམ་པ་གསུམ་གྱིས་གཅུན་པས་རིག་པ་རྟེན་དང་དབྲལ་བ་དང་༔ བཞུགས་
གསུམ་གྱིས་མ་བཅོས་རྣལ་དུ་དབབ་པ་དང་༔ བཞུགས་སྟངས་ཀྱི་དཔེ་གསུམ་གྱིས་ལུས་གནད་བསྟན་པས་ཡེ་
ཤེས་མཁའ་ལ་ཐོན་ཏེ་ཡོ་གི་ཡིད་ཆེས་པར་བསྟན་པ་དང་༔ གཟིགས་སྟངས་གསུམ་གྱིས་དབང་པོ་ཉིད་ངོ་བོ་
ཉིད་དང་མི་འབྲལ་བར་བྱ་བ་དང་༔ བསླབ་ཐབས་གསུམ་གྱིས་རིག་པ་མངོན་སུམ་པ་ལ་གོམས་པར་བྱ་བ་དང་༔
གཏད་པའི་འབེན་གསུམ་གྱིས་འཁྲུལ་སྣང་འོད་གསལ་དུ་བསྒྱུར་བ་དང་༔ ཁྲིད་པའི་ཐབས་ཀྱིས་སྣང་བ་ཉིད་
ཟད་ས་ལ་བསྐྱལ་བ་དང་༔ དེ་ཉིད་སྐུ་གསུམ་གྱི་ལམ་སྣང་ལས་འདས་པའི་གནད་བསྟན་པའོ༔ ༔
5ཇཱ་ཐཱ།{ཤད། ཡང་དག་པའི་བཅུད་ཀྱི་ཡང་བཅུད་སྙིང་པོའི་དོན་དུ་དྲིལ་བ༔ ཡང་གསང་སྦས་པའི་ཏི་ཀཿ༔
སྐལ་ལྡན་ཀུན་གྱི་སྙིང་གི་ནོར༔ འབྲས་བུ་རྣམས་ཀྱི་ཡང་འབྲས་ནི༔ ལུས་ཀྱི་གནད་གཅུན་པས་རིག་པ་ཡུལ་
དང་ཕྲད་པ་དང་༔ ངག་གི་གནད་གཅུན་པས་བརྗོད་དུ་མེད་པའི་དོན་ཁོང་དུ་ཆུད་པར་བྱ་བ་དང་༔ ཡིད་ཀྱི་
གནད་གཅུན་པས་འགྱུ་བ་ཐམས་ཅད་རང་ཆོད་དེ་གང་བསམས་པ་བསམ་གཏན་དུ་འགྱུར་རོ༔ དེ་ཡང་ལུས་
ཉིད་ལུས་ཀྱི་རུ་ཤན་འབྱེད་པའི་སྤྱོད་པས་ལུས་ཀྱི་མངོན་ཞེན་བཟློག་པས༔ ཕྱིས་འཁོར་བའི་ལུས་ལ་འཇུག་མི་
སྲིད་དོ༔ ངག་གི་སྤྱོད་པས་ངག་གི་མངོན་ཞེན་བཟློག་སྟེ་ངག་ཕྱིས་འཁོར་བས་འཇུག་མི་སྲིད་དོ༔ ཡིད་ཀྱི་སྤྱོད་
པ་བྱས་པས་ཡིད་ཀྱི་མངོན་ཞེན་ལོག་སྟེ་ཡིད་ཕྱིས་འཁོར་བར་འཇུག་མི་སྲིད་དོ༔ བཞུགས་སྟངས་གསུམ་ནི་
ཆོས་སྐུའི་བཞུགས་སྟངས་དང་༔ ལོངས་སྐུའི་བཞུགས་སྟངས་དང་༔ སྤྲུལ་སྐུའི་བཞུགས་སྟངས་སོ༔ དཔེ་
གསུམ་ནི༔ ཆོས་སྐུའི་བཞུགས་སྟངས་སེངྒེ་ལྟ་བུ་དང་༔ ལོངས་སྐུའི་བཞུགས་སྟངས་གླང་པོ་ཆེ་ལྟ་བུ་དང་༔
སྤྲུལ་སྐུའི་བཞུགས་སྟངས་དྲང་སྲོང་ཙོག་པུ་ལྟ་བུར་བྱའོ༔ གཟིགས་སྟངས་གསུམ་ནི༔ ཆོས་སྐུའི་གཟིགས་
སྟངས་དྭངས་མ་འདྲེན་བྱེད་བཟློག་པས་ཐབས་ངོས་བཟུང་བ་དང་༔ ལོངས་སྐུའི་གཟིགས་སྟངས་ཟུར་ལ་ཡིད་
ཙམ་དལ་ཞིང་མཉམ་པར་བལྟས་པས༔ རྟེན་གསུམ་སྟོང་པ་ལ་ཡན་པར་བྱ་སྟེ་རང་སྣང་སྤེལ་བ་དང་༔ སྤྲུལ་
སྐུའི་གཟིགས་སྟངས་ཕབ་ལ་ཕྱེད་བཙུམ་ཟིམ་ཙམ་བྱས་པས༔ རིག་པའི་སྣང་བ་འཁྲུལ་སྣང་འདྲེས་ཏེ་གཉིས་སུ་

མེད་པར་བསྟན་པའོ༔ ཆོས་སྐུ་དྲང་ཐད་ཀྱི་བསླབ་ཐབས་ཀྱིས་རྫོགས་པ་ཆེན་པོ་ལྟ་བས་ཡས་ཁྲིད་དེ་སྣང་སྲིད་
འོད་སྣང་དུ་འཆར་བའི་གནད་ནི༔ ས་རྡུལ་ཆར་གྱིས་མནན་པའི་དུས་ན་སྤྲིན་དང་སེར་བུ་ལ་སོགས་པ་མེད་ཅིང་
སྒྲིབ་གཡོགས་དང་བྲལ་བའི་ནམ་མཁའ་རྣམ་པར་དག་པའི་དབྱིངས་སུ་རིག་པ་རང་ཡིན་ཏེ་ཆོས་སྐུའི་རྟེན་ཉི་མ་
ལ་བསླབས་པས༔ དང་པོ་དཀར་པོ་ལང་ལོང་དུ་སྣང་བའོ༔ དཀར་ཟིང་ཟིང་དུ་སྣང་བ༔ དཀར་ཕྲ་ཕྲོར་སྣང་བ་
དེ་ལ་དྭངས་མ་གཏད་དེ་མ་འགུལ་བ་གནད་ཡིན་ནོ༔ དེ་ལས་ལོངས་སྐུའི་གཟིགས་སྟངས་ཀྱིས་རྟེན་དང་ཕྲལ་
ལ་ཕན་ཚུན་ཡན་ལག་ཏུ་བགས་ཀྱིས་ཁྲིད་པས༔ དེ་ཉིད་ཁ་དོག་ལྔ་རང་དྭངས་ཏེ་རེ་ལྡེ་ཙམ་དུ་གྱུར༔ དེ་ནས་
་གཟིགས་སྟངས་ཀྱིས་ཁད་ཀྱི་ཐུར་ལ་ཕབ་པས༔ ལུང་པའི་གྲུ་ཙམ་དབྱིངས་ཀྱི་སྣང་བར་འགྱུར་བས༔
དེ་དག་ལ་དྭངས་མ་དང་རིག་པ་གཏད་ཅིང་མ་བྲལ་བ་དང་༔ ལུས་བཞུགས་ཚུལ་མ་ཞིག་པ་དང་༔ ངག་སྨྲ་བ་མ་
ཤོར་བ་ནི་གནད་དོ༔ དེ་ལྟ་བུ་ལ་རྟག་ཏུ་གནས་པར་བྱས་པས་འཁྲུལ་སྣང་ཐམས་ཅད་དབྱིངས་ཀྱི་སྣང་བར་
རང་འགྱུར་བ་ལ་ཐེ་ཚོམ་བྱར་མེད་དོ༔ ཐོག་མ་སཱུརྱའི་རྟེན་ལས་དྭངས་མ་ཁྲུ་གང་ངམ་མདའ་གང་གི་ཚོད་ཙམ་
དུ་མ་ཡེངས་པར་གཏད་པ་ན་ཡང་དག་པའི་གནད་ཡིན་ནོ༔ དེ་ནས་གཟིགས་སྟངས་གཉིས་རིམ་གྱིས་བྱས་ནས་
སྣང་བ་གཞན་དུ་ཁྲིད་ཅིང་ཉམས་སུ་བླང་པ་ནི་མན་ངག་གོ༔ ཨ་ཏི༔ ལོངས་སྐུའི་བསླབ་ཐབས་ནི་ཙནྡྲ་སྟེ༔
གཞན་ཆོས་སྐུའི་རྟེན་ལ་སློབ་པ་དང་མཚུངས་པ་ལས༔ འདི་ལ་དྭངས་མ་གཞན་དུ་མ་ཡིན་པར་ཙནྡྲ་ཉིད་ཀྱི་
དཀྱིལ་དུ་གཏད་པ་གནད་ཡིན་ནོ༔ གཟིགས་སྟངས་ནི་ཆོས་སྐུ་ལ་སོགས་པ་གསུམ་གོ་རིམ་གྱི་བཞུགས་ལུགས་
དང༌བསྟུན༌ལ༌བྱའོ༔ སྤྲུལ་པ་སྐུ་ནི་ཨཱ་ལོ་ཀེ་ལ་བསླབ་པ་སྟེ་གོང་དང་མཚུངས་སོ༔ འདི་ལྟར་བསླབས་པས་
དབང་པོ་རབ་ལ་ལོ་གཅིག་ན་འཁྲུལ་སྣང་འགགས༔ འབྲིང་གསུམ་ན༔ ཐ་མ་དགུ་ན་འགགས་པར་ངེས་པ་
ཡིན་ནོ༔ ཆོས་སྐུའི་བསླབ་ཐབས་ནི་རང་གསལ་ཁ་དོག་མ་འདྲེས་པ་རྒྱ་ཆེ་བ་མྱུར་བར་འཆར་ཏེ་ཉིན་དུས་མྱ་
ངན་ལས་འདས་པའི་དུས་ངེས་པ་ཡིན་ནོ༔ གཟུགས་སྐུ་གཉིས་ཀྱིས་མཚན་མོ་འཁོར་བའི་ཆ་སྟེ༔ དམིགས་རྟེན་
ངེས་པ་ལ་བསླབས་པས་འཁོར་བ་རང་སྣང་དུ་འཆར་བ་ནི་འགགས༔ སྐུ་མཚན་མོའི་ཆའི་གནད་ཀྱིས་སོ༔ འདི་
ནི་གནད་ཡིག་གསང་བའི་ཡི་གེ་མ་རུའི་གནད་བསྡུས་པ་རབ་ཏུ་བསྟན་ཅིང་བརྗོད་པར་དཀའ་བ༔ སྙན་བརྒྱུད་
ཀྱི་མན་ངག་ཡི་གེར་བཀོད་པ་བཟོད་པར་གསོལ༔ ཨ་ཏི༔ གཏད་པའི་འབེན་གསུམ་ནི་མེ་ཤེལ་སྒྲིབ་གཡོགས་
དང་བྲལ་བ་ལ་གཏད་པས་ཉིན་པར་རང་སྣང་དང་མི་འབྲལ་བར་བྱས་ནས་འཁྲུལ་པའི་སྣང་བ་ཟད་པར་བྱེད་
པའི་གནད་བསྟན་ཏེ༔ འོད་སྣང་གསལ་བ་ལང་ལིང་དུ་སྣང་བ་ལ་བསླབ་ཅིང་གོམས་པར་བྱས་པས་འཁྲུལ་

པའི་སྣང་བ་ཟད་པར་འགྱུར་བ་ལ་ཐེ་ཚོམ་མེད་དོ༔ ཆུ་ཤེལ་དྲི་མ་དང་བྲལ་བ་ལ་གཏད་པས་མཚན་མོའི་སྣང་བ་
ལོངས་སྐུར་འཆར་ཏེ༔ འོད་ཟང་ཟིང་དང་ལང་ལིང་དུ་འཆར་བ་ལ་བརྟེན་ནས་འཁྲུལ་སྣང་འགག་པར་ངེས་སོ༔
འོད་གསལ་རླུང་དང་བྲལ་བ་ལ་གཏད་པས་ཉིན་མཚན་གཉིས་ཀའི་སྣང་བ་སྤྲུལ་སྐུར་འཆར་བ་སྟེ༔ འོད་རྩེར་
་དང་ལྷང་ལྷང་དང་ཁྲག་ཁྲུག་ཏུ་འཆར་བ་ལ་བརྟེན་ནས་འཁྲུལ་པའི་སྣང་བ་འགག་པ་ལ་ཐེ་ཚོམ་བྱར་མེད་
དོ༔ ཨ་ཏི༔ ཁྲིད་པའི་ཐབས་གསུམ་ནི་མེ་ཤེལ་ལ་བརྟེན་ནས་སློབ་པའི་དུས་ན་དང་པོ་ཤར་ཕྱོགས་སུ་གཏད་དེ་
མ་ཡེངས་པར་གནས་པ་དང་༔ དེ་ལས་ལྷོ་ཕྱོགས་སུ་སྣང་བ་དེ་ཡིད་ཙམ་ཁྲིད་པས་དེ་ཉིད་རང་གསལ་དུ་གནས་
པ་ལ་མ་ཡེངས་པར་གཏད༔ དེ་ལས་ཀྱང་ཕར་ཕར་བྱས་ཤིང་སྣང་བ་གང་གསལ་བ་ལ་གཏད༔ གལ་ཏེ་མི་
གསལ་ན་ཐོག་མའི་རྟེན་ལ་དར་ཅིག་གཏད་ཅིང་ཡང་གོང་མ་ལྟར་བྱའོ༔ དེ་རྣམས་ཀུན་ལ་ལྷོ་ཕྱོགས་སུ་གཏད་
ཅིང་འོད་གསལ་དུ་དཀར་པོ་ཉིད་དུ་མ་གྱུར་གྱི་བར་དུའོ༔ དེ་ཉིད་ཁ་དོག་ལྔར་གསལ་བ་ལས་ནུབ་ཏུ་བག་རེ་
ཁྲིད་ཅིང་གསལ་བ་གནད་ཡིན་ནོ༔ དེ་ནས་མི་གསལ་ན་གོང་ལྟར་བསླབ་པ་གནད་ཡིན་ནོ༔ ཕྱི་འཕྲེད་ནུབ་ཏུ་
གཏད་པ་ལ་འོད་གསལ་དུ་སྣང་བའི་ཚེ༔ ཡང་བྱང་གི་ཕྱོགས་སུ་དལ་གྱིས་ཁྲིད་པ་ནི་གནད་དོ༔ དེ་ཉིད་མི་
གསལ་བའི་དུས་ན་ཐོག་མའི་རྟེན་ལ་བསླབ་ཅིང་འོད་གསལ་བ་ལ་བསླབ་པ་ནི་མན་ངག་གོ༔ འདི་དག་གི་དུས་
ན་ལུ་གུ་རྒྱུད་དབྱིངས་ཀྱི་སྣང་བ་དེ་ཀུན་གྱི་དཀྱིལ་དུ་བཞུགས་པ་ནི་གནད་ཀྱི་མན་ངག་ཡང་དག་པ་ཡིན་ནོ༔
དེའི་ཕྱིར་ན་དབྱིངས་རིག་གཉིས་གཟེར་ཐེབས་པར་འགྱུར་བ་དག་ཡིན་ནོ༔ འདི་ནི་རང་གི་རིག་པ་རྟོག་པ་དང་
བྲལ་བའི་སྣང་བ་དབྱིངས་སུ་ཚུད་པ་དེ་ལ་གཏད་ཅིང་ཉམས་སུ་བླངས་པས་མེ་ཤེལ་གྱི་རྟེན་དང་བྲལ་བར་བྱེད་
པའི་གནད་ཀྱི་མན་ངག་ཡིན་ཏེ༔ འདི་ལྟ་བུ་ཡུན་རིང་བྱས་པས་རྟེན་ལ་བསླབ་མི་དགོས་པར་འགྱུར་ཏེ༔ དྭངས་
མ་གང་དུ་གཏད་པར་དབྱིངས་རིག་གི་སྣང་བ་བཀྲ་ཤིག་ཤིག་སྣང་བ་ཡིན་ཏེ༔ འདིའི་གནད་ནི་གཟིགས་སྟངས་
གསུམ་གྱིས་གཡས་དང་༔ གཡོན་དང་༔ སྟེང་དང་༔ འོག་ལ་སོགས་པར་དར་རེ་བལྟ་ཞིང་སྣང་བ་དང་མ་བྲལ་
བ་རབ་ཏུ་གཅེས་སོ༔ དེ་ལྟར༌བྱས་པས་གང་དུ་བལྟས་ཚད་ཐམས་ཅད་དག་པར་སྣང་བའི་དུས་ན་བཞུགས་
སྟངས་དང་༔ གཟིགས་སྟངས་དང་༔ གཏད་པའི་འབེན་ལས་གྲོལ་བས་སྣང་བ་ཆོས་སྐུར་ཤར་བའི་ཉམས་ཡིན་
ཏེ༔ ཉམས་རང་བྱུང་དུ་འཆར་བས་ཉོན་མོངས་པ་ལ་སོགས་པའི་རྐྱེན་གང་གིས་ཀྱང་གནོད་པ་འབྱུང་མི་སྲིད་དོ༔
འདིའི་དུས་ན་ཉིན་མཚན་དུ་སྣང་བ་གང་ཡང་མེད་དོ༔ ཉིན་མེད་མཚན་མེད་དུ་དབྱིངས་རིག་གང་ཏུ་གཏད་ཀྱང་
སྣང་བ་དག་འབྱུང་བ་ཡིན་ནོ༔ གཏད་པའི་ཚེ་སྣང་ལ་མ་གཏད་པའི་ཚེ་འཁྲུལ་སྣང་དུ་སྣང་བ་ནི་ཆོས་སྐུ་རང་

ལུགས་ཀྱི་སྣང་བ་མ་ཡིན་ནོ༔ གཏད་ཀྱང་རུང་༔ མ་གཏད་ཀྱང་རུང་བར་སྣང་བའི་དུས་ན་རིག་པ་ཚད་ལ་
ཕེབས་པའི་སྣང་བའོ༔ འདི་ཚུན་ཆད་ཆོས་སྐུའི་སྣང་བ་སྟེ་ལམ་ཞེས་བྱའོ༔ རང་གི་ལུས་འོད་གསལ་ལས་འདས་
དེ་སྐབས་སུ་སོར་མོ་ཙམ་སྣང་བ་ཕན་ཆད་ནི་འབྲས་བུའི་སྣང་བར་འགྲོ་བ་ཡིན་ཏེ༔ སྐྱེས་བུ་ཉམས་ལེན་ལས་
འདས་ཏེ་གྲོལ་བ་ཞེས་བྱའོ༔ འདི་ལྟ་བུས་སྐལ་ལྡན་གཅིག་སྐྱེ་བ་དང་འཇུག་པ་ལ་དབང་ཐོབ་ནས་སྣང་བ་འདི་
ལ་འཁྲུལ་སྣང་ཟད་དེ་ཟག་མེད་དུ་སངས་རྒྱ་བར་ངེས་པ་ཡིན་ནོ༔ དེའི་ཕྱིར་ན་བསླབ་ཐབས་རྣམས་ལ་ཆོས་
སྐུའི་བསླབ་ཐབས་སཱུརྱ་མེ་ཤེལ་ལ་བརྟེན་པ་འདི་ཟབ་པས་རབ་ཏུ་གསང་ཞིང་རང་འབྲས་བུ་སྨིན་པར་བྱའོ༔
འདི་ལྟར་བྱས་པས་འཕོ་བ་ཆེན་པོས་གཞན་དོན་རབ་ཏུ་རྒྱ་ཆེ་བ་འགྲུབ་པ་ལ་ཐེ་ཚོམ་བྱར་མེད་དོ༔ འདི་ནི་ངེས་
པར་དོན་གྱི་བཅུད་བསྡུས་པའོ༔ ཨཱི༔ ཆུ་ཤེལ་གྱི་མན་ངག་ཁྲིད་པའི་ཐབས་ནི་གཡས་གཡོན་དང་སྟེང་འོག་ཏུ་
བྱའོ༔ ཐོག་མ་རྟེན་ལ་མ་ཡེངས་པར་བལྟ༔ དེ་ནས་ཁྲིད་པའི་གནད་རྣམས་བྱའོ༔ ཐབས་འདི་གཉིས་ནི་སྣང་བ་
མ་འགྱུར་བ་ལས་དང་པོའི་དུས་ཡིན་གྱི༔ སྣང་བ་ཉིད་ཟིན་པའི་གང་ཟག་ལ་དགོས་པ་མེད་དོ༔ གལ་ཏེ་དབང་
པོའི་བྱེ་བྲག་གི་གནད་ཀྱིས་འདི་ལྟ་བུ་རང་ལ་ཡང་ནས་ཡང་དུ་བསླབས་ཤིང་ཁྲིད་པས་འབྲས་བུ་ལ་ཐུག་པར་
ངེས་པའི་སྙིང་པོ་རྙེད་པ་ཡང་ཡོད་དོ༔ སྟི༔ འོད་གསལ་གྱིས་ཁྲིད་པའི་ཐབས་ནི༔ དང་པོ་གཏད་པའི་འབེན་
ལས་མཐོང་གང་ཁྲི་གང་ལ་གཏད་པ་ནི་གནད་ཡིན་ནོ༔ དེ་ལས་གཡས་དང་གཡོན་དང་སྟེང་དང་འོག་ལ་
སོགས་པ་དག་ཏུ་འཁྲིད་པའི་ཡང་དག་པའི་གནད་ཡིན་ནོ༔ འདི་ལྟར་ཁྲིད་པས་འཁྲུལ་སྣང་རགས་པའི་སྣང་བ་
འགགས་ཏེ་དག་པ་ཡེ་ཤེས་ཀྱི་སྣང་བ་ཁད་ཀྱིས་ཤར་ནས་ལུ་གུ་རྒྱུད་ལ་གཏོད་པ་དང་༔ ཅེར་ལ་ཕེབས་པ་དང་༔
རྣལ་དུ་ཕེབས་པར་ངེས་པ་ཡིན་ནོ༔ འདི་དག་གང་ལ་བསླབ་ཀྱང་ལུ་གུ་རྒྱུད་དང་མ་བྲལ་བ་ནི་ཡང་དག་པའི་
གནད་ཡིན་ནོ༔ དེའི་ཕྱིར་ན་དབྱིངས་རིག་གཉིས་སུ་མེད་པར་འདྲེས་པ་འཁོར་འདས་ཀྱི་ཐག་པ་ཆད་པ་ཞེས་
བྱའོ༔ རིག་པ་ཚད་ལ་ཕེབས་པའི་བཅུད༔ སྣང་བ་བཅར་ལ་འབེབས་པའི་སྟོབས༔ ལུས་ངག་རྣལ་དུ་འབེབས་
པའི་གནད༔ སྐུ་གསུམ་དངོས་སུ་ལྟ་བའི་མིག༔ ལྟ་སྒོམ་ཡུལ་ལས་འདས་པའི་གཞིའོ༔ ཡང་སྙིང་བཅུད་ཀྱི་དུམ་
བུ་ཞེས་བྱ་བ་རང་གི་རིག་པ་ཚད་ལ་ཕབ་པ་ཡང་དག་པའི་སྙིང་པོ༔ སྫི༔ རབ་ཏུ་གསང་བའི་མན་ངག་བཅུད་
བསྡུས་པ༔ ཡི་གེ་མ་རུ་བསྟན་པ་ཀུན་གྱི་བཅུད༔ དེ་ཉིད་མངོན་སུམ་དོན་ལ་བསླབ་པའི་གནད༔ གསང་བའི་
ནང་ན་ཡང་ཟབ་སྙིང་པོ་འདི༔ སུ་ལའང་མ་བསྟན་སྙིང་གི་དཀྱིལ་དུ་སྦོས༔ གཞན་ལ་བསྟན་ཅིང་སྐལ་མེད་
ཀྱིས་མཐོང་ན༔ མཁའ་འགྲོ་རྣམས་ཀྱིས་ཆད་པ་དྲག་ཏུ་ཕོབ༔ དེ་བས་སྐལ་དང་མི་ལྡན་གང་ཟག་ལ༔ ཆུ་སྲིན་

པིར་གྱི་གྲེ་བ་བཞིན་དུ་སྡོམས༔ སྐལ་ལྡན་སྙིང་པོའི་དོན་ལ་ཡིད་ཆེས་ལ༔ འདི་དོན་བཅུད་དུ་དྲིལ་ལ་གཏད་
པར་བྱོས༔ ཞེས་བྱེ་མ་ལས་གསུངས་སོ༔ འདི་ལས་ཟབ་པ་འཛམ་བུའི་གླིང་གཞན་ན་མེད་པར་ངེས་སོ༔ གྷུཧྱ༔
ཨ་ཐམ༔ རྒྱ་རྒྱ་རྒྱ༔ ས་མ་ཡཱ༔
ཡང་སྙིང་འཕྲུལ་གྱི་དུམ་བུ་བཞུགས་སོ༔ ༈ རྒྱ་གར་སྐད་དུཿ༔ མཐསླཊ་ཊ༔ བོད་སྐད་དུཿ༔ སྙིང་
འཕྲུལ་གྱི་དུམ་བུ་ཞེས་བྱ་བ༔ བཅོམ་ལྡན་འདས་དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ༔ དངོས་གཞི་
ཟག་པ་མེད་པའི་ཡེ་ཤེས་ཀྱི་དོན་ཉམས་སུ་བླངས་པ་ལས་སྣང་བ་བཞིར་ངེས་པ་ནི༔ ཆོས་ཉིད་མངོན་སུམ་གྱི་
སྣང་བ་མ་མཐོང་ན་ཆོས་ཉིད་ཡིད་དཔྱོད་དུ་འགྱུར༔ ཉམས་གོང་འཕེལ་གྱི་སྣང་བ་མ་མཐོང་ན་ཐ་མལ་པ་དང་
ཁྱད་མེད༔ རིག་པ་ཚད་ཕེབས་ཀྱི་སྣང་བ་མ་མཐོང་ན་བླ་མའི་མན་ངག་གི་བདེན་པས་བསླུས༔ ཆོས་ཉིད་ཟད་
པའི་སྣང་བ་མ་མཐོང་ན་ཆོས་ཉིད་མངོན་སུམ་ཉིད་དངོས་པོར་འགྱུར་རོ༔ སྠི༔ དེ་ལ་མཐའ་བརྟེན་གྱི་མན་ངག་
གསུམ་དུ་ངེས་པ་ནི༔ མི་འགུལ་བ་གསུམ་ལ་གཞི་མ་བཅས་ན་ཆོས་ཉིད་ཀྱི་དོན་ལ་ཁ་འཁྱལ༔ སྡོད་པ་གསུམ་
གྱི་ཚད་མ་བཟུང་ན་བསྒྲུབས་པའི་འབྲས་བུ་ལ་ཡིད་འབྱུང༔ ཐོབ་པ་གསུམ་གྱི་གཟེར་མ་བཏབ་ན་ཕུང་པོའི་རྡོས་
པས་འཆིང་བར་འགྱུར་བས་ན༔ དེ་དག་ལས་མང་ན་མི་དགོས་པས་བྱ་རོག་སོ་རྟོག་པའི་བསྟན་བཅོས་དང་འདྲ༔
དེ་ལས་ཉུང་ན་དགོས་པའི་དོན་མ་ཚང་བས་ཕྱུག་པོ་ལ་བུ་མེད་པ་དང་འདྲའོ༔ ཨཻ༔ དབྱིངས་ཀྱི་སྐབས་སུ་ནི༔
དང་པོ་ཐིག་ལེའི་སྣང་བ་མ་མཐོང་ན་མིག་གཉིས་མཉམ་པར་ལྟ་བ་གནད་ཡིན༔ རྩིབས་ཤར་དུ་མཐོང་ན་རང་
གི་མདུན་དུ་དྲིལ་ནས་ལྟ་བ་གནད་ཡིན༔ གྱེན་འགྲེང་དུ་མཐོང་ན་ཐུར་ལ་དབབ་པ་གནད་ཡིན་གྲུ་བཞིར་མཐོང་
ན་གཡས་སུ་གཅུད་པ་གནད་ཡིན༔ ཟླུམ་པོ་ལ་གཡོན་དུ་གཅུན་པ་གནད་ཡིན༔ ཟླ་གམ་ལ་སྟེང་དུ་ལྟ་བ་གནད་
ཡིན༔ གྲུ་གསུམ་ལ་ཐུར་དུ་མནན་པ་གནད་ཡིན༔ ཡེ་ཤེས་ལྔའི་དབྱིབས་མཁར་ཐབས་ལ་སོགས་པ་ནི༔ དེ་
ཉིད་དང་བསྟུན་པ་ནི་ཡང་དག་པའི་གནད་དོ༔ ཨཻ༔ འཆར་བ་ཡུལ་གྱི་གནད་ནི་ཕྱིའི་ཡུལ་ནམ་མཁའ་སྟོང་པ་
སྤྲིན་མེད་པ་ཉིད་དང་མ་བྲལ་བས་ཆོས་ཉིད་སྟོང་པ་ཉིད་ཐམས་ཅད་ལ་བྱན་ཚུད་པར་བྱེད་པའི་གནད་ཡིན༔
ནང་གི་གནད་དབྱིངས་རྣམ་པར་དག་པའི་སྒྲོན་མ་དང་མ་བྲལ་བས་ཆོས་ཐམས་ཅད་ཚིག་དང་ཡི་གེ་ལས་འདས་
པའི་དོན་ཉམས་སུ་མྱོང་བར་བྱེད་པའོ༔ སྤྱི༔ ཐིག་ལེ་གནས་པའི་གནད་ནི་ཉིན་མོའི་དུས་ན་སཱུརྱའི་དཀྱིལ་
འཁོར་དུ་རིག་པ་བཅུག་སྟེ་ཐུན་དུ་བཅད་ནས་བསྒོམས་པས་ཡེ་ཤེས་ཀྱི་སྣང་བ་ལྷུག་པར་འཆར་རོ༔ ཤེས་པ་
གཏད་པའི་འབེམ་གྱི་གནད་ནི༔ ཡུལ་ནམ་མཁའ་ལ་མ་གཏད་ན་ཆོས་ཉིད་དངོས་པོར་འགྲོ༔ མིག་དེ་ཉིད་ལས་

འགུལ་ན་རྟོག་པ་ཐ་དད་པ་མི་ཁེགས༔ རླུང་དལ་བས་མ་འཕངས་ན་ཉོན་མོངས་པ་འདུས་པས་སེམས་འཆིང་
བར་འགྱུར་བས་ན་དེ་ལྟར་འབེམ་དེ་དག་དང་མ་བྲལ་བ་གནད་ཡིན་ནོ༔ ཨཻ༔ ལུ་གུ་རྒྱུད་ཀྱི་ངོ་བོ་བསྟན་པ་ནི་
རིག་པ་རང་གི་ངོ་བོ་དེ་ལུ་གུ་རྒྱུད་དུ་འོང་བ་ཅི་ཞེ་ནཿ༔ རང་བཞིན་དུ་རིག་པ་འོད་ཀྱི་ཡུལ་ཅན་འོད་མཐའ་མེད་
པའི་ཡུལ་ཅན་དུ་གནས་པ་ལས༔ དོན་གྱི་ནམ་མཁས་གར་ཁྱབ་པར་རིག་པས་ཁྱབ་པའོ༔ འདིར་ནི་རིག་པ་
ལུས་ཀྱི་དབང་དུ་གྱུར་ནས་རྡོས་པས་བཅིངས་པ་སྟེ༔ དཔེར་ན་སྲིན་བུ་ལ་ཉིད་རང་གི་ཁ་ཆུས་ལུས་བཅིངས་པ་
ལྟར་གནས་པ་སྟེ༔ ལམ་རྩ་ནས་ཐོན་པས་དེ་ཡང་འགྱུ་བའི་གནས་ཡོད་པས༔ ཆུ་ལས་ཆུ་བུར་རྡོལ་བས་ཡང་
ཡང་གཅིག་བྱུང་༔ དེ་ལ་ཡང་གཅིག་བྱུང་ནས་བརྩེགས་པ་ལྟར་རིག་པའི་རྩལ་ཐིག་ལེ་གཅིག་རྩ་ལས་ཐོན་ནས་
བྱུང་༔ དེའི་སྟེང་དུ་ཡང་གཅིག་བྱུང་༔ དེའི་བར་འོད་ཀྱི་ཟེར་ཐག་ཕྲ་མོས་འབྲེལ་བས་ཐིག་ལེ་ཉིས་འབྲེལ་དུ་
བྱུང་བ་དེ་ལས་བྱུང་བའོ༔ དེ་ཉིད་ཀྱི་ངོ་བོ་རང་གི་སྐུར་གནས་པས་རིག་པ་ཚད་ལ་ཕེབས་པའི་དུས་ན་སྐུའི་སྣང་
བར་འཆར་བས༔ དེ་མཐོང་བའི་ཚེ་རིག་པ་རྐྱེན་ལས་གྲོལ་བས༔ དེ་རྐྱེན་གྱི་དབང་དུ་འགྲོ་མི་སྲིད་པའི་གནད་དེ༔
ཨཻ༔ རིག་པ་དབྱིངས་ལ་མ་གཏད་ན་ཡིད་བཞིན་གྱི་ནོར་བུ་རིན་པོ་ཆེ་ལ་མཆོད་པ་མ་ཕུལ་ན༔ དགོས་འདོད་མི་
འབྱུང་བ་དང་འདྲ་བར་རིག་པ་ཉིད་ཀྱི་བཀྲག་དང་གཟི་བརྗིད་དབྱིངས་ཀྱིས་འབྱིན་པར་བྱེད་པས་ན༔ དབྱིངས་
རིག་འདུ་འབྲལ་མེད་པའི་དགོངས་པ་ལ་གནས་པ་གནད་ཡིན་ནོ༔ ལུས་གནད་ལ་བརྟེན་པའི་ཡེ་ཤེས་མངོན་
སུམ་དུ་སྣང་བ་ནི༔ ལུས་ཀྱི་བཞུགས་སྟངས་བསྟུན་པས་རིག་པ་དངོས་སུ་གསལ་བའི་ཕྱིར༔ ལུས་ཐ་མལ་དུ་མི་
འདུག་པར་འདུག་སྟངས་གང་རུང་རེ་ལས་མི་འབྲལ་བར་བྱ་བ་གནད་ཡིན་ནོ༔ སྒོའི་གནད་ཀྱི་སྐབས་སུ་རིག་
པའི་ཡེ་ཤེས་ངོས་བཟུང་བ་ནི་ཐ་མལ་པར་མ་ཡིན་པར་གཟིགས་སྟངས་གསུམ་ལས་མི་འདའ་བར་གང་ཡང་
རུང་བ་ཞིག་ལ་མི་འགྱུར་བར་བལྟས་པས༔ ཁ་དོག་གི་བྱེ་བྲག་ལ་དང་པོ་དམར་པོ་ཤས་ཆེ་བར་མཐོང་ན་མིག་
ཐུར་ལ་མནན་པ་གནད་ཡིན༔ དཀར་བ་ཤས་ཆེ་ན་གཡས་སུ་ལྡོག་པ་གནད་ཡིན༔ སེར་བ་ཤས་ཆེ་ན་གྱེན་ལ་
ལྡོག་པ་གནད་ཡིན༔ ལྗང་གུ་ཤས་ཆེ་ན་གཡོན་དུ་ལྡོག་པ་གནད་ཡིན༔ མཐིང་ག་ཤས་ཆེ་ན་དབུས་སུ་དྲིལ་བ་
གནད་ཡིན༔ ཁ་དོག་ལྔ་གར་གསལ་ན་གཟིགས་སྟངས་གང་ཡིན་པ་ལས་མི་འགྱུར་བ་གནད་ཡིན༔ ཨཻ༔ ཁྲིད་
ལ་བརྟེན་ནས་གནད་ལ་དབབ་པའི་སྐབས་སུ༔ ཙནྡྲ་ལ་བརྟེན་པ་ནི་ཐབས་གཙོ་བོ་ལ་ཡང་དགོས་པ་ཡིན་ཏེ༔
འདི་དག་གི་དུས་ན་བྱ་ནག་མོའི་སྒོ་ངའི་སེར་པོས་མིག་གི་ཡར་མར་ལ་བྱུག་པ་གནད་ཡིན༔ དེ་ལ་འོད་དུ་སྣང་
བའི་དུས་ན་དངོས་པོའི་སྣང་བ་གང་བྱུང་བ་ལ་གཏད་ཅིང་ཉམས་སུ་བླང་བ་གནད་ཡིན་ནོ༔ དེ་ལས་རྐྱེན་མེད་

པར་འོད་དུ་སྣང་བའི་དུས་སུ་རླུང་ནང་དུ་བསྡམ་པ་གནད་ཡིན༔ ཡང་སཱུརྱ་ལ་ཁྲིད་པའི་དུས་ན༔ སྐབས་སུ་རས་
ཡུག་ནག་པོ་ལ་བལྟས་པས་མིག་གི་འབྱུང་བ་སྙོམས་པའི་གནད་ཡིན་པ་དེ་ལྟར་བྱ༔ དེ་ལྟར་གཉིས་པོ་གང་ཁྲིད་
ཀྱང་སྐྱེས་པས་མིག་གཡས་སུ་ཁྲིད་པར་བྱ་བ་དང་བུད་མེད་ཀྱིས་གཡོན་དུ་ཁྲིད་པར་བྱ་བ་གནད་ཡིན་ནོ༔ དེ་
བཞིན་དུ་མེ་ཤེལ་དང་༔ ཆུ་ཤེལ་དང་༔ རིན་པོ་ཆེའི་ཁྲིད་གང་བྱེད་ཀྱང་༔ འདི་དག་གི་དུས་སུ་རླུང་ལ་ཤིས་པའི་
ཁ་ཟས་བརྟེན་པ་གནད་ཡིན་ནོ༔ འདི་དག་ལ་སོགས་པ་གནད་གང་བསྟུན་ཡང་༔ བླ་མ་ལ་མོས་པ་ལོག་ན་མི་
འགྲུབ་པས་བླ་མ་ལ་དད་པ་གལ་ཆེའོ༔ སྦྲི༔ དབྱིངས་ཀྱི་སྒྲོན་མའི་སྐབས་སུ་ནི༔ བུད་མེད་རྣམས་ཀྱིས་ནམ་
མཁའ་དྭངས་པའི་དུས་ན་སཱུརྱའི་དལ་ལ་བསླབ་པར་བྱ་སྟེ༔ ཐོག་མར་སྭརྱའི་མདངས་ལ་མིག་མ་ཡེངས་པར་
བལྟས་པས༔ འོད་ཀྱི་གྲུ་ཆད་ཀྱི་སྣང་བ་འཆར་ཏེ༔ དེ་ལས་ཁད་ཀྱིས་སཱརྱའི་མདངས་དང་ཕྲལ་ནས་རིམ་གྱིས་
སྣང་བ་གཞན་གྱི་སྟེང་དུ་བཞག་ཅིང་ཉམས་སུ་བླངས་པས་མཇུག་ཏུ་གང་ལ་གཏད་པ་སྣང་བ་འོད་དུ་ཤར་ནས་
ས་རྡོའི་སྣང་བ་མི་སྣང་བའི་ཚེ་ན་རང་གི་ལག་ཏུ་ཤེལ་གྱི་སྐུ་བཟུང་སྟེ་དེ་ཉིད་ལ་གཏད་པས་སྐུའི་སྣང་བ་འཆར་
རོ༔ སྐྱེས་པ་རྣམས་ཀྱིས་ཙནྡྲ་རྒྱས་པའི་དུས་སུ་གོང་ལྟར་བལྟས་པས་འཁྲུལ་པའི་སྣང་བ་འགགས་པར་ངེས་སོ༔
སྒྲ༔ མིག་མི་བདེ་ན་བཅོས་པའི་ཐབས་ལ༔ ཞིམ་ཐིག་ལྡེ་གུས་བྱུག་གོ༔ སྣང་བ་སྤྲ་ཡས་ན་མིག་ཐུར་ལ་མནན༔
དེ་ཁྲིད་དུ་མ་བཏུབ་ན་རླུང་གྱེན་ལ་དྲངས་པས་འགྲུབ་བོ༔ སྒྲི༔ ཡང་གཏད་པ་ཡུལ་གྱི་སྐབས་སུ་ནི་མིག་རང་
སོར་འཇོག་པ་ལ༔ ལུས་ཆ་སློད་པ་དང་༔ རླུང་བག་ལ་བཞག་པ་དང་༔ རིག་པ་མིག་ནས་འདོན་པ་གནད་ཡིན་
ནོ༔ ཨཻ༔ མ་བརྟེན་པའི་སྐྱོན་ནི་ཡུལ་གྱི་གནད་མེད་ན་བསྒོམས་ཀྱང་ཉམས་གོང་དུ་མི་འཕེལ༔ སྒོའི་གནད་མེད་
ན་ཆོས་ཉིད་ཡིད་སྨོན་དུ་འགྱུར༔ རླུང་དང་རིག་པའི་གནད་མེད་ན་བསྒྲུབས་ཀྱང་དོན་མེད་པར་འགྱངས་པས་ན་
དོན་རང་ཐོག་ཏུ་ཕེབས་པར་བྱེད་པ་ལ་རླུང་རིག་གི་གནད་གལ་ཆེའོ༔ ༔ དབྱིངས་ཀྱི་གནད་ཀྱི་དུས་ན༔ བྱིང་
ན་རླུང་གྱེན་ལ་འཐེན་པ་དང་༔ རྒོད་ན་ཐུར་ལ་མནན་པ་གནད་ཡིན་ནོ༔ སྣང་བའི་གནད་ནི༔ སྣང་བའི་འཕེལ་
ཟད་པར་བྱེད་པ་ལ་རླུང་ནང་དུ་མི་བཞག་པར་ཕྱིར་ཕུལ་ལ་ཁ་རབ་ཏུ་གདངས་ཏེ་ཧིག་གི་སྒྲ་འདོན་པ་གནད་
ཡིན་ནོ༔ ཨཻ༔ ལུས་ཀྱི་འདུག་སྟངས་གཟིར་བས་རྩ་འབྱོངས་ནས་འབྱུང་བ་སྙོམས་པའི་དགོས་པ་ཡོད༔ ཡེ་ཤེས་
མངོན་དུ་སྣང་བའི་དགོས་པ་ཡོད༔ གང་ཟག་གཅིག་ཆོས་ཉིད་མངོན་སུམ་གྱི་གནད་གཟིར་བའི་དུས་ན་ཐིག་ལེ་
སྟོང་པའི་སྒྲོན་མ་གསུམ་སྦྲེལ་དུ་མཐོང་བའི་ཚེ༔ ཡེ་ཤེས་ཀྱི་སྣང་བ་སུམ་ཆ་ལ་དབང་ཐོབ་པ་ཡིན་པས༔ ལས་
ཀྱི་ལེན་པོ་རྣམས་འགགས་ནས་ཁམས་གསུམ་དུ་འཇུག་མི་སྲིད་དོ༔ འདིའི་དུས་ན་ཡིད་ལས་བྱུང་བའི་ཤེས་

རབ་ཡིད་དཔྱོད་ལ་གདེང་དུ་བཅས་ནས་ཚིག་འབྲེང་ན་འཁྲུལ་པའི་ཆར་སོང་སྟེ་གཟུང་བའི་ཡུལ་ལ་ལོག་པ་སྟེ༔
གང་ཟག་དེ་འདི་ལ་རྣམ་པར་དག་པའི་ཡེ་ཤེས་ཀྱི་སྣང་བ་ལ་རྒྱབ་ཀྱིས་ཕྱོགས་སོ༔ ཨཻ༔ ལས་ཀྱི་རླུང་ཟད་པར་
བྱེད་པ་ལ་རླུང་ནང་དུ་འགེངས་པའི་ཚེ་དལ་བ་ལ༔ ཕར་འཕེན་པའི་ཚེ་ན་རབ་ཏུ་བཏུད་ནས་འུར་སྒྲ་དང་བཅས་
ནས་འཕེན་པ་ནི་གནད་ཡིན་ནོ༔ ༔ སྒྲོན་མ་དང་པོ་ངོ་སྤྲོད་པའི་སྐབས་སུ་རིག་པ་རྡོ་རྗེ་ལུ་གུ་རྒྱུད་བཙོན་དུ་
བཟུང་བའི་གནད་ནི༔ རླུང་ཁ་ནས་དྲང་བ་དང་༔ མིག་ཨར་ལ་གཏད་པས་དང་༔ ལུས་འདུག་སྟངས་དང་
བསྟུན་པ་དང་༔ ཤེས་པ་ཡས་སུ་བཅུག་པས་ཟིན་པའི་ཚེ་རྙེད་པའོ༔ སྒྲི༔ རྒྱང་ཞགས་སྒྲོན་མའི་གནད་ནི༔ མིག་
སྤྲུལ་སྐུའི་གཟིགས་སྟངས་ཀྱིས་བལྟས་པས་འཁྲུལ་པའི་སྣང་བ་ཆོས་ཉིད་དུ་མཐོང་བས་རྟོག་པ་ཐ་དད་པ་
རྣམས་འགག་པ་ནི་རིག་པ་གཏད་པའི་འབེམ་དང་མ་བྲལ་ལོ༔ ལོངས་སྐུའི་གཟིགས་སྟངས་ཀྱིས་བལྟས་པས་
ཆོས་ཉིད་ཀྱི་སྣང་བ་དངོས་སུ་མཐོང་བས་རྣམ་པར་རྟོག་པ་ལས་ཀྱི་རླུང་རྒྱུན་ཆད་ནས་ཡེ་ཤེས་རང་གི་ངོ་བོ་དེ་
ཐིག་ལེ་དང་ཐིག་ཕྲན་དུ་འཆར་བའོ༔ ཆོས་སྐུའི་གཟིགས་སྟངས་ཀྱིས་བལྟས་པས་སྐུ་གསུམ་གྱི་ཚད་མཐོང་སྟེ་
རིག་པ་ཉིད་གང་དུ་བཞག་སར་སྡོད་པའོ༔ དེ་དག་གིས་ནི་ངོ་བོ་སྐུ་དང་༔ རང་བཞིན་གསལ་བ་དང་༔ ཐུགས་
རྗེ་འགག་པ་མེད་པ་གསུམ་ལ་སྟོང་པ་ཡེ་དག་གི་རྒྱས་ཐེབས་པས་འཁོར་འདས་མ་བུ་མཉམ་པ་ཞེས་བྱའོ༔ སྤྲི༔
ཆོས་ཉིད་རང་ཐོག་ཏུ་གྲོལ་བར་བསྟན་པ་ནི༔ སེམས་ཅན་ལ་ཡང་དག་པའི་ཆོས་ཉིད་ཇི་ལྟ་བུ་ཞིག་གནས་ཞེ་ན༔
སྐུ་ལྔའམ་གསུམ་དང་༔ ཡེ་ཤེས་ལྔ་རང་ལུགས་སུ་གནས་པའི་གནད་ཀྱིས༔ འགྲོ་བའི་དབང་པོ་ལྔ་ཡུལ་ལྔ་ལ་
རང་ཡན་པ་ཚོགས་དྲུག་གི་ཡུལ་དེ་ཁོ་ན་མ་བཅོས་པའི་ཆོས་ཉིད་དེ༔ དེ་ལྟར་གནས་པའི་གནད་ལ་རིག་པ་རྣལ་
མ་རྡོ་རྗེ་ལུ་གུ་རྒྱུད་ལ༔ ཆོས་ཉིད་སོ་མ་དབྱིངས་རིག་འདུ་འབྲལ་མེད་པའི་རྒྱས་བཏབ་པས༔ དབང་པོའི་ཡུལ་
ལ་རང་སྣང་ལྷུག་པར་འཆར་ཏེ༔ དེ་ཉིད་ཤར་བས་འཁྲུལ་པ་ཡོངས་སུ་དག་པའི་ཆོས་ཉིད་མ་ཐོག་ཏུ་བུ་གྲོལ་བ་
ཞེས་བྱའོ༔ སྐལ་ལྡན་ཉམས་སུ་ལེན་པའི་རྒྱབ་བརྟེན་ཡང་སྙིང་འཕྲུལ་གྱི་དུམ་བུ་ཞེས་བྱ་བ་ཡང་དག་པའི་
གནད་རྫོགས་སོ༔ དཔལ་ལྡན་སྔགས་ཀྱི་སྲུང་མས་སྲུངས་ཤིག༔ ས་མ་ཡཱ༔ ཞེས་སྔགས་སྲུངས་ལ་གཏད་དོ༔
འདི་ལ་དུམ་བུ་ཉི་ཤུ་རྩ་བཞི་ཡོད་དོ༔ སྙིང་ཐིག་གི་བཅུད་འདིར་བསྡུས་པའོ༔ རིན་པོ་ཆེ་ཕྲ་མེན་གྱིས་བྲིས་པས༔
ཕྲ་ཡིག་ཅན་ཞེས་བྱ་བའོ༔ སོ་ཕག་ཤི་ཐཾ༔ ས་མ་ཡཱ༔ གཏད་རྒྱ༔ སྦས་རྒྱ༔ གསང་རྒྱ༔ རྒྱ་རྒྱ་རྒྱ༔
༈ འཇིག་རྟེན་ཁམས་འདིར་ཆར་འབེབས་འབྲུ་འཕེལ་ཞིང༌། །འཁྲུགས་རྩོད་ནད་ཞི་སྐྱེ་འགྲོ་བདེ་དང་ལྡན། །
གསང་སྔགས་བསྟན་དང་བསྟན་འཛིན་རབ་རྒྱས་ནས། །ཆོས་དང་བཀྲ་ཤིས་བདེ་ལེགས་འཕེལ་གྱུར་ཅིག། །།

དགེའོ། །དགེའོ། །དགེའོ། །ཡེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུནྟེ་ཤཱནྟ་ཐཱ་ག་ཏོ་ཧྱ་ཝ་དཏ། ཏེ་ཥཱཉྩ་ཡོ་ནི་རོ་དྷ་ཨེ་ནཾ་བཱ་དཱི་
མ་ཧཱ་ཤྲ་མ་ཎ་ཡེ་སྭཱ་ཧཱ།། །།
སམནྟབྷཱཛྫཱནཱཧཱུྃ 90)ཏི །
ཡི་གེ་ཉི་ཤུ་རྩ་དྲུག་པ་འདི་དཔེ་ཆའི་ནང་དུ་བཞག་ན་དཔེ་ཆ་དེར་ཅི་འདྲར་
བགོམས་ཀྱང་ཉེས་པ་མི་འབྱུང་བར་འཇམ་དཔལ་རྩ་རྒྱུད་ལས་གསུངས་སོ། །
རྩིས་འཕྲུལ་པ། འཇིགས་མེད་བཤད་སྒྲུབ། ཐུབ་བསྟན་དར་རྒྱས། བསྟན་པ་དར་རྒྱས།
